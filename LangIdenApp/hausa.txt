<doc url="https://www.jw.org/ha/littattafai/littattafai/mulkin-allah/an-kafa-mulkin-a-sama/" parent_folder="web1" id="file8065200" filename="an-kafa-mulkin-a-sama">
<p> 1, 2. Wace aukuwa mafi girma ce ta faru a tarihi, kuma me ya sa mutane ba su ga wannan aukuwar ba? </p>
<p> KA TAƁA yin tunanin yadda rayuwa ta kasance sa’ad da aka yi wani gagarumin canji a tarihi? Mutane da yawa sun taɓa rayuwa a irin wannan lokacin. Amma ka yi la’akari da wannan: Da a ce ka rayu a wannan lokacin, za ka shaida abin da ya kai ga wannan canjin kuwa? Wataƙila a’a. Me ya sa? Domin wasu abubuwa da suke sa a yi juyin mulki ba sa faruwa a gaban jama’a. Yawancin canjin da ake yi a tarihi suna faruwa ne a ɓoye, wato a daƙuna ko gidajen sarauta da jam’iyoyi ko kuma ofisoshin gwamnati. Duk da haka, waɗannan canjin suna shafan rayuwar miliyoyin mutane. </p>
<p> 2 Aukuwa mafi girma da ta taɓa faruwa tarihin duniya fa? Wannan aukuwar ta shafi rayuwar miliyoyin mutane. Wannan abin bai faru a duniya ba. Hakika, muna magana ne game da Mulkin Allah da aka kafa a sama, wato gwamnatin Almasihu da aka yi alkawarinta tun da daɗewa, wadda za ta kawo ƙarshen mugun yanayin da duniya take ciki. (Karanta Daniyel 2:34, 35,44, 45.) Tun da yake ’yan Adam ba su ga lokacin da aka kafa wannan gwamnatin ba, shin hakan yana nufin cewa Jehobah ya hana ’yan Adam sanin abin da ya faru ne? Shin ya shirya amintattun bayinsa ne kafin lokacin? Bari mu bincika. </p>
<p> “Manzona . . . Za Ya kuwa Shirya Tafarki a Gabana” </p>
<p> 3-5. (a) Wane ne “mala’ikan alkawari” da aka ambata a littafin Malakai 3:1? (b) Mene ne zai faru kafin zuwan “mala’ikan alkawari” haikali ta alama? </p>
<p> 3 Tun dā can, nufin Jehobah shi ne ya shirya mutanensa don Mulkin Almasihu da za a kafa. Alal misali, ka yi la’akari da annabcin da ke littafin Malakai 3:1: “Duba, ina aike manzona, za ya kuwa shirya tafarki a gabana; Ubangiji ma, wanda ku ke biɗarsa, za ya zo a haikalinsa ba labari; mala’ikan alkawari kuma, wanda ku ke murna da shi.” </p>
<p> 4 A cikar annabcin nan a zamaninmu, yaushe ne Jehobah, wato “Ubangiji” da aka ambata a annabcin nan, ya zo don ya bincika waɗanda suke yin hidima a haikali na alama a duniya? Annabcin ya ce Jehobah zai zo tare da “mala’ikan alkawari.” Waye ke nan? Babu shakka, Sarki Almasihu ne, wato Yesu Kristi! (Luk 1:68-73) A matsayin sabon Sarki, Yesu zai bincika bayin Allah da ke duniya, kuma ya yi musu gyara.—1 Bit. 4:17. </p>
<p> 5 To, wane ne wannan ‘manzon’ da aka ambata da farko a littafin Malakai 3:1? Wannan da aka yi annabcinsa zai kasance kafin bayyanuwar Sarki Almasihu. A shekarun da suka gabaci 1914, shin akwai wanda ya “shirya tafarki” don Sarki Almasihu? </p>
<p> 6. Wane ne ‘manzon’ da ya fara zuwa don ya shirya bayin Allah domin abubuwa da za su faru a nan gaba? </p>
<p> 6 Za mu sami amsoshin waɗannan tambayoyin a cikin wannan littafin yayin da muke tattauna tarihi mai ƙayatarwa game da mutanen Jehobah a zamaninmu. Tarihin ya nuna cewa a ƙarshen ƙarni na sha tara, wani ƙaramin rukuni na amintattun mutane ya bayyana a matsayin rukunin Kiristoci na gaskiya a tsakanin jabun Kiristoci da yawa. Wannan rukunin shi ne ake kira Ɗaliban Littafi Mai Tsarki a lokacin. Waɗanda suke musu ja-gora su ne Charles Taze Russell da abokan aikinsa. Hakika, kamar yadda aka ambata a annabcin ‘manzon,’ sun koya wa bayin Allah Littafi Mai Tsarki kuma sun shirya su don abubuwan da za su faru a nan gaba. To, bari mu tattauna hanyoyi huɗu da wannan ‘manzon’ ya yi hakan. </p>
<p> Yin Ibada Cikin Gaskiya </p>
<p> 7, 8. (a) Su waye ne suka fallasa koyarwar kurwa marar mutuwa a shekara ta 1800 zuwa shekara ta1899? (b) Waɗanne koyarwa ne Ɗan’uwa Russell da abokansa suka fallasa cewa ƙarya ne? </p>
<p> 7 Yayin da waɗannan Ɗaliban Littafi Mai Tsarki suke nazari, sun roƙi Jehobah ya yi musu ja-gora; sun kasance da fahimta guda, kuma suka wallafa gaskiyar Littafi Mai Tsarki da suka gano dalla-dalla. A ƙarnuka da yawa, Kiristendam sun kasance cikin duhun kai sosai game da gaskiyar Littafi Mai Tsarki, domin tushen yawancin koyarwarta daga arna ne. Babban misali shi ne koyarwar nan cewa kurwa ba ta mutuwa. A tsakanin shekara ta 1800 da 1900, wasu masu nazarin Littafi Mai Tsarki sun bincika wannan koyarwar kuma sun gano cewa ba koyarwar Littafi Mai Tsarki ba ne. Henry Grew da George Stetson da kuma George Storrs sun yi rubuce-rubuce don bayyana wa mutane cewa wannan koyarwar ƙarya ce kuma sun yi jawabai kai tsaye game da hakan.* Wannan aikin da suka yi ya shafi rayuwar Charles Taze Russell da abokan aikinsa sosai. </p>
<p> 8 Wannan ƙaramin rukuni na Ɗaliban Littafi Mai Tsarki sun gano daga baya cewa wasu koyarwa da suke da alaƙa da koyarwar kurwa ba ta mutuwa ƙarya ne kuma suna ruɗar da hankalin mutane. Alal misali, koyarwar nan cewa dukan mutane masu adalci za su je sama ko kuma Allah zai azabtar da mugaye a wutar jahannama. Russell da abokan aikinsa sun fallasa waɗannan ƙaryace-ƙaryace kai tsaye a talifofi da littattafai da ƙasidu da warƙoƙi da kuma jawabai da suka wallafa. </p>
<p> 9. Ta yaya Hasumiyar Tsaro ta Sihiyona ta nuna cewa koyarwar Allah-uku-cikin-daya ƙarya ce? </p>
<p> 9 Har ila, Ɗaliban Littafi Mai Tsarki sun fallasa cewa koyarwa ta Allah-uku-cikin-ɗaya da ta yi tasiri ba daga Littafi Mai Tsarki ba ne. A shekara ta 1887, mujallar Zion’s Watch Tower (Hasumiyar Tsaro ta Sihiyona) ta ce: “Nassosi sun yi bayani dalla-dalla game da dangantakar da ke tsakanin Jehobah da Ubangijinmu Yesu da kuma matsayin kowannensu.” Talifin ya sake bayyana wani abin ban mamaki, wato yadda “koyarwar Allah-uku-cikin-ɗaya da kuma Allah ɗaya cikin uku ya sami karɓa a wajen mutane da yawa. Amma hakan ya nuna cewa ’yan coci sun yi sakaci kuma sun ƙyale magabcin ya yaɗa koyarwar ƙarya.” </p>
<p> 10. Ta yaya Hasumiyar Tsaro ta nuna cewa shekara ta 1914 tana da muhimmanci sosai? </p>
<p> 10 Hasumiyar Tsaro ta Sihiyona ta mai da hankali a kan annabci game da bayyanuwar Kristi, kamar yadda jigonta ta nuna. Amintattun shafaffun Kristi da suka saka hannu a rubuta wannan mujallar sun gane cewa annabcin Daniyel a kan ‘lokatai bakwai’ yana da alaƙa da lokacin da nufin Allah game da Mulkin Almasihu zai cika. Tun daga tsakanin shekara 1870 zuwa 1879, amintattun shafaffun sun nuna cewa shekara ta 1914 ce shekarar da lokatai bakwai za su zo ƙarshe. (Dan. 4:25; Luk 21:24) Ko da yake ’yan’uwanmu a lokacin ba su fahimci cewa wannan shekarar tana da muhimmanci sosai ba, duk da haka, sun yi ta wa’azin abubuwan da suka sani da ƙwazo, kuma aikinsu ya yi tasiri sosai. </p>
<p> 11, 12. (a) Wane ne Ɗan’uwa Russell yake yaba wa don abubuwan da ya koyar? (b) Mene ne muhimmancin aikin da Ɗan’uwa Russell da abokansa suka yi kafin shekara ta 1914? </p>
<p> 11 Ɗan’uwa Russell da abokan aikinsa masu aminci ba su yi da’awar cewa su ne suka gano gaskiyar Littafi Mai Tsarki ba. Russell ya yabi waɗanda suka gabace shi. Mafi muhimmanci, ya yabi Jehobah Allah wanda Shi ne yake koyar da mutanensa game da abubuwan da suke bukata su sani a lokacin da ya kamata. Hakika, Jehobah ya albarkaci ƙoƙarin Russell da abokansa a yadda suka tāce koyarwar gaskiya daga na ƙarya. Da shigewar shekaru, bambancin da ke tsakanin Ɗaliban Littafi Mai Tsarki da Kiristendam ya daɗa ƙaruwa. </p>
<p> 12 Waɗannan mutane masu aminci sun yi gagarumin aiki wajen ɗaukaka da kuma yaɗa gaskiyar da ke cikin Littafi Mai Tsarki a shekarun da suka gabaci 1914! Mujallar Hasumiyar Tsaro ta Sihiyona ta 1 ga Nuwamba, 1917, ta ce: “Miliyoyin mutane a yau sun ’yantu daga tsoro saboda ƙaryace-ƙaryace kamar koyarwar wutar jahannama . . . Koyarwar gaskiya ta fara yaɗuwa tun shekaru arba’in da suka shige kuma za ta ci gaba sai ta cika dukan duniya. Magabtanta za su yi ƙoƙarin hana gaskiyar yaɗuwa, amma duk ƙoƙarinsu zai zama kamar zuba ruwa a kwando.” </p>
<p> 13, 14. (a) Ta yaya ‘manzon’ ya taimaka don a shirya wa Sarki Almasihu tafarki? (b) Mene ne za mu iya koya daga ‘yan’uwanmu da suka wanzu fiye da ƙarni guda da ya shige? </p>
<p> 13 Ka yi la’akari: Shin bayin Allah za su kasance da shiri ne a farkon bayyanuwar Kristi idan ba su san bambancin da ke tsakanin Kristi da Ubansa, Jehobah ba? A’a. Har ila, ba za su kasance da shiri ba idan suka ɗauka cewa rai marar mutuwa abu ne da kowa yake da shi a maimakon baiwar da Allah yake ba wasu mutane ƙalilan cikin waɗanda suka bi koyarwar Kristi. Ƙari ga haka, ba za su kasance da shiri ba idan suka ɗauka cewa Allah yana azabtar da mutane a wutar jahannama har abada! Babu shakka, ‘manzon’ ya shirya tafarki wa Sarki Almasihu! </p>
<p> 14 Mu kuma fa a yau? Wane darasi ne za mu iya koya daga waɗannan ’yan’uwan? Mu ma muna bukatar mu nuna ƙwazo wajen karanta Kalmar Allah da kuma yin nazarinta. (Yoh. 17:3) Yayin da wannan duniyar take ƙara lalacewa saboda rashin sanin Allah, bari mu kasance da ƙwazo wajen yin nazarin Littafi Mai Tsarki don dangantakarmu da Allah ta daɗa danƙo!—Karanta 1 Timotawus 4:15. </p>
<p> “Ku Fito Daga Cikinta, Ya Al’ummata” </p>
<p> 15. Mene ne Ɗaliban Littafi Mai Tsarki suka fahimta da sannu-sannu? (Ka duba Ƙarin bayani.) </p>
<p> 15 Ɗaliban Littafi Mai Tsarkin sun koyar da cewa wajibi ne a daina harka da coci-cocin Kiristendom. A shekara ta 1879, mujallar Hasumiyar Tsaro ta yi magana game da “Cocin Babila.” Shin ta yi magana ne a kan shugabancin Paparuma ko kuma cocin Katolika? Ɗarikokin Furotestan sun yi shekaru suna koyar da cewa Babila da aka ambata a cikin Littafi Mai Tsarki ita ce cocin Katolika. Amma a hankali, Ɗaliban Littafi Mai Tsarki sun fahimta cewa dukan coci-cocin Kiristendam a yau su ne wannan “Babila” da aka yi maganarta. Me ya sa? Domin dukansu suna koyar da ƙaryace-ƙaryacen da aka tattauna a baya.* Da shigewar lokaci, littattafanmu sun soma ba da umurni kai tsaye a kan abin da masu zukatan kirki da ke coci-cocin Babila suke bukatar su yi. </p>
<p> 16, 17. (a) Ta yaya littafi na uku na Millennial Dawn da kuma Hasumiyar Tsaro suka karfafa mutane su rabu da addinin ƙarya? (b) Me ya sa ba su ɗauki wannan kashedin da muhimmanci ba? (Ka duba ƙarin bayani.) </p>
<p> 16 Alal misali, a shekara ta 1891, Kundi na 3 na Millennial Dawn ya tattauna yadda Allah ya yi watsi da Babila na zamani. Ya ce: “Allah ya yi watsi da dukan coci-cocin Kiristendam.” Ya ƙara da cewa: “Dukan waɗanda ba su amince da koyarwa da ayyukan ƙarya da take yaɗawa ba su fito daga cikinta.” </p>
<p> 17 A watan Janairu na shekara ta 1900, Hasumiyar Tsaro ta ba da wani kashedi ga dukan waɗanda har ila sunayensu na rubuce a rajistar coci-cocin Kiristendam, amma suna cewa: “Ai ni ina goyon bayan gaskiya, na daina zuwa coci.” An yi wannan tambayar a cikin talifin: “Shin hakan daidai ne a ce ƙafarka ɗaya tana Babila, ɗaya kuma tana waje? Shin wannan ne irin biyayya . . . da kuma ibadar da Allah ya ce a yi masa? A’a. Duk mutumin da yake coci ya yi alkawari da cocin sa’ad da ya soma tarayya da su, kuma dole ne ya yi biyayya da dukan abin da cocin ya faɗa har sai ya . . . sanar a fili cewa ya daina tarayya da su.” Da shigewar shekaru, wannan kashedin ya yi ƙarfi sosai.* Ya zama wajibi bayin Jehobah su daina duk wata harka da addinin ƙarya. </p>
<p> 18. Me ya sa yake da muhimmanci mutane su fito daga Babila Babba? </p>
<p> 18 Da ba a ci gaba da yin kashedi a kai a kai cewa a fito daga Babila Babba ba, shin da Kristi, sabon Sarkin da aka naɗa zai sami rukunin bayi shafaffu da suke shirye su yi masa hidima a duniya ne? A’a, domin Kiristocin suka daina harka da Babila su ne kawai suka cancanta su bauta wa Jehobah “cikin ruhu da cikin gaskiya.” (Yoh. 4:24) Shin mu ma mun ƙudura aniyar daina harka da addinin ƙarya a yau, kamar yadda waɗannan bayin Jehobah suka yi? Bari mu ci ga da yin biyayya da wannan umurnin: “Ku fito daga cikinta, ya al’ummata.”—Karanta Ru’ya ta Yohanna 18:4. </p>
<p> Yin Taro don Ibada </p>
<p> 19, 20. Ta yaya Hasumiyar Tsaro ta ƙarfafa bayin Allah su yi taro don yin ibada? </p>
<p> 19 Ɗaliban Littafi Mai Tsarki sun koyar da cewa ya dace ’yan’uwa Kiristoci su haɗu su yi ibada tare, idan hakan ya yiwu a inda suke. Barin addinin ƙarya ba shi ne ake bukata kawai daga Kiristoci na gaskiya ba. Zai dace su riƙa yin ibada ta gaskiya. Tun farko, mujallar Hasumiyar Tsaro ta ƙarfafa masu karantata su riƙa taro don yin ibada. Alal misali, a watan Yuli na shekara ta 1880, Ɗan’uwa Russell ya ba da rahoto game da jawaban da ya yi sa’ad da ya yi wata tafiya. Ya ce taron da ya yi a wuraren da ya je sun kasance da ban ƙarfafa sosai. Ƙari ga haka, ya ƙarfafa masu karatu su aiko da rahotanni game da ci gaban da suka samu kuma a wallafa wasu a cikin mujallar Hasumiyar Tsaro. Me ya sa? “Don dukanmu mu san . . . yadda Ubangiji yake muku albarka; ko har ila kuna ci gaba da yin taro da sauran ’yan’uwa da suka amince da koyarwar gaskiya.” </p>
<p> 20 A shekara ta 1882, an wallafa wani talifi a cikin Hasumiyar Tsaro mai jigo “Assembling Together” (Yin Taro). Talifin ya umurci Kiristoci su riƙa yin taro “don su ƙarfafa juna.” Ya ƙara da cewa: “Kasancewa da ilimi ko wata baiwa ba shi ne yake da muhimmanci ba. Bari kowa ya zo da Littafi Mai Tsarki da takarda da fensir da littattafan bincike, . . . da makamantansu. Ku zaɓi batun da kuke so; sai ku roƙi Allah ya ba ku ruhu mai tsarki don ku fahimci batun. Idan kun yi karatu, ku yi tunani a kan abin da kuka karanta kuma ku gwada nassi da nassi, yin hakan zai sa ku fahimci gaskiya.” </p>
<p> 21. Wace misali ce ikilisiyar da ke Allegheny, Pennsylvania, ta ƙafa game da halartan taro da kuma ƙarfafa juna? </p>
<p> 21 Hedkwatar Ɗaliban Littafi Mai Tsarki tana Allegheny, Pennsylvania, a ƙasar Amirka a lokacin. Sun kafa misali mai kyau na yin taro daidai da umurnin da ke littafin Ibraniyawa 10:24, 25. (Karanta.) Wani ɗan’uwa tsoho mai suna Charles Capen ya tuna yadda yake halartan irin waɗannan taron sa’ad da yake yaro. Ya ce: “Har ila, ban manta da nassin da aka rubuta a bangon majami’ar taro ba. Nassin ya ce, ‘Malaminku ɗaya ne, wato Kristi, ku duka kuwa ’yan’uwa ne.’ Ba na mantawa da wannan nassin da ke nuna cewa babu limamai a cikin ƙungiyar Jehobah.” (Mat. 23:8) Ɗan’uwa Capen ya tuna yadda suke jin daɗin taron, da ƙarfafawar da suke samu da kuma ƙwazon da Ɗan’uwa Russell ya nuna wajen ƙarfafa kowa a cikin ikilisiyar. </p>
<p> 22. Mene ne mutane masu aminci suka yi sa’ad da aka ƙarfafa su su riƙa halartan taro, kuma wane darasi ne za mu iya koya? </p>
<p> 22 Mutane masu aminci sun bi wannan misalin da kuma shawarar da aka ba su. An kafa ikilisiyoyi a wasu wurare kamar su Ohio da Michigan, kuma daga baya, a dukan nahiyar Amirka ta Arewa da kuma wasu ƙasashe. Ka yi la’akari: Shin kana ganin mutane masu aminci za su yi shiri don bayyanuwar Kristi ne in da ba a koya musu yadda za su bi wannan hurarren umurni na yin taro don ibada ba? Da kyar! Mu kuma fa a yau? Ya kamata mu ƙuduri anniyar halartan taron Kirista babu fashi, kuma mu riƙa amfani da kowane zarafi mu yi ibada tare kuma mu ƙarfafa juna don dukanmu mu kasance da dangantaka mai kyau da Jehobah. </p>
<p> Yin Wa’azi da Ƙwazo </p>
<p> 23. Ta yaya Hasumiyar Tsaro ta bayyana cewa wajibi ne dukan shafaffu su yi wa’azi? </p>
<p> 23 Ɗaliban Littafi Mai Tsarki sun koyar cewa ya kamata dukan shafaffu su yi wa’azi game da gaskiyar Kalmar Allah. A shekara ta 1885, mujallar Hasumiyar Tsaro ta ce: “Kada mu manta cewa ya kamata dukan shafaffu su yi wa’azi (Isha. 61:1), domin an shafe su ne don yin wa’azi.” Wani talifin Hasumiyar Tsaro ta 1888 ya ce: “Umurninmu a bayyane yake . . . Idan muka ƙi yin wannan aikin kuma muka ba da hujja, hakan zai nuna cewa mu ragwayen bayi ne kuma ba za mu cancanci kasancewa shafaffu ba.” </p>
<p> 24, 25. (a) Ban da yin wa’azi mene ne Ɗan’uwa Russell da abokan aikinsa suka ƙarfafa mutane su yi? (b) Ta yaya wani majagaba ya kwatanta aikinsa a zamanin da babu motoci sosai? </p>
<p> 24 Ɗan’uwa Russell da abokan aikinsa sun nuna ƙwazo sosai wajen ƙarfafa mutane su yi wa’azi. Sun kuma soma wallafa wasu warƙoƙi da ake kira Bible Students’ Tracts, waɗanda daga baya aka kira Old Theology Quarterly. Masu karanta Hasumiyar Tsaro sun karɓi waɗannan warƙoƙin don su riƙa rarraba wa mutane kyauta. </p>
<p> Ya kamata mu tambayi kanmu, ‘Ina sa yin wa’azi kan gaba a rayuwata kuwa?’ </p>
<p> 25 Majagaba ne ake kiran waɗanda suke wa’azi na cikakken lokaci. Ɗan’uwa Charles Capen da aka ambata ɗazun yana cikinsu kuma ya ce: “Na yi amfani da taswirorin da United States Government Geological Survey (Hukumar Duba Yanayi na Ƙasar Amirka) ta tanadar don in san inda ya kamata in yi wa’azi a yankin Pennsylvania. Waɗannan taswirorin sun nuna dukan hanyoyi, kuma hakan ya taimaka mana mu yi wa’azi kuma mu kammala kowace ƙaramar hukuma da kafa. A wasu lokuta bayan na yi tafiya na kwana uku a ƙauyukan ina karɓan odar littattafan Studies in the Scriptures (Nazarin Nassosi), sai in ɗauki hayar karusa don in rarraba littattafan ga waɗanda suka yi oda. Nakan sauka kuma in kwana tare da manoma. Domin a lokacin babu motoci sosai.” </p>
<p> 26. (a) Me ya sa bayin Allah suke bukata su fita wa’azi don su kasance a shirye domin sarautar Kristi? (b) Waɗanne tambayoyi ne suka dace mu yi kanmu? </p>
<p> 26 Yin wa’azi a wannan lokacin ya bukaci gaba gaɗi da kuma ƙwazo. Da a ce ba a koya wa Kiristoci na gaskiya muhimmancin yin wa’azi ba, da sun kasance a shirye don sarautar Kristi ne? A’a! Ballantana ma, wannan wa’azi aiki ne da ke da muhimmanci sosai a lokacin bayyanuwar Kristi. (Mat. 24:14) Bayin Allah suna bukatar su kasance a shirye don su saka wannan aikin cetar da rai abu na farko a rayuwarsu. Ya kamata mu tambayi kanmu: ‘Ina sa yin wa’azi kan gaba a rayuwata kuwa? Ina yin sadaukarwa don in samu in fita wa’azi sosai kuwa?’ </p>
<p> An Kafa Mulkin Allah! </p>
<p> 27, 28. Mene ne Yohanna ya gani a wahayi kuma mene ne Shaiɗan da aljannunsa suka yi sa’ad da aka kafa Mulkin? </p>
<p> 27 A ƙarshe, shekara mai muhimmanci ta 1914 ta cika. Kamar yadda muka tattauna a farkon wannan babin, babu wanda ya ga abubuwa masu ban al’ajabi da suka faru a sama. Amma, an saukar wa manzo Yohanna wahayin da ya bayyana waɗannan abubuwan a alamance. Ka yi tunanin abin da ya faru: Yohanna ya shaida “wata alama mai-girma” a sama. An kwatanta ƙungiyar Allah da ke sama da ta ƙunshi mala’iku da wata “mace” wadda ta ɗauki ciki kuma ta haifi ɗa namiji. Wannan ɗa na alama ba da daɗewa ba zai “mallaki dukan al’ummai da sanda ta ƙarfe.” Sa’ad da aka haife shi sai aka fizge ‘ɗan, aka kai shi wurin Allah, har ga kursiyinsa.’ Sai aka ji wata babbar murya daga sama ta ce: “Yanzu ceto, da iko, da mulkin Allahnmu ya zo, da sarautar Kristinsa kuma.”—R. Yoh. 12:1, 5, 10. </p>
<p> 28 Babu shakka, manzo Yohanna ya ga sa’ad da aka kafa Mulkin Almasihu a wahayi. Lallai hakan abu ne mai ban al’ajabi, amma ba kowa ba ne ya ji daɗin abin da ya faru. Shaiɗan da aljanunsa sun yi yaƙi da mala’iku waɗanda suke ƙarƙashin ja-gorancin Mika’ilu, ko kuma Kristi. Mene ne sakamakon? Ayar ta ce: “Aka jefar da babban maciji, wato tsohon macijin nan, shi wanda ana ce da shi Iblis da Shaiɗan, mai-ruɗin dukan duniya; aka jefar da shi a duniya, aka jefar da mala’ikunsa kuma tare da shi.”—R. Yoh. 12:7, 9. </p>
<p> 29, 30. Bayan da Yesu ya soma sarauta, ta yaya yanayi ya canja a (a) duniya? (b) sama? </p>
<p> 29 Shekaru da yawa kafin 1914, Ɗaliban Littafi Mai Tsarki sun ce lokacin shan wuya zai soma ne a wannan shekarar. Amma ba su san cewa abin da suka faɗa zai cika fiye da yadda suke tsammani ba. Kamar yadda wahayin Yohanna ya nuna, Shaiɗan zai soma yin tasiri a al’ummar ’yan Adam sosai. Wahayin ya ce: “Kaiton duniya da teku: Domin Shaiɗan ya sauko wajenku, hasala mai-girma kuwa gare shi, domin ya san sauran zarafinsa kaɗan ya rage.” (R. Yoh. 12:12) A shekara ta 1914, yaƙin duniya na ɗaya ya ɓarke kuma an soma ganin cikar annabcin bayyanuwar Kristi a matsayin Sarki a faɗin duniya. A wannan lokacin ne “kwanaki na ƙarshe” na wannan zamanin suka soma.—2 Tim. 3:1. </p>
<p> 30 Amma, an yi farin ciki a sama. An kori Shaiɗan da aljanunsa kwatakwata daga sama. Ru’ya ta Yohanna ta ce: “Domin wannan fa, ku yi farin ciki, ya sammai, da ku mazauna a ciki.” (R. Yoh. 12:12) Tun da an riga an tsabtacce sammai kuma an naɗa Yesu Sarki, hakan ya sa Mulkin Almasihu ya yi shirin ɗaukan mataki a madadin bayin Allah a duniya. Wane mataki ne zai ɗauka? Kamar yadda muka tattauna a farkon wannan babin, abin da Kristi ya soma yi wa bayin Allah a duniya gyara. Wannan shi ne abin da ya soma yi a matsayin “mala’ikan alkawari.” Mene ne hakan yake nufi? </p>
<p> Lokacin Gwaji </p>
<p> 31. Mene ne Malachi ya annabta game da lokacin gyara, kuma ta yaya wannan annabcin ya soma cika? (Ka kuma duba ƙarin bayani.) </p>
<p> 31 Annabcin Malakai ya nuna cewa gyarar ba za ta kasance da sauƙi ba. Ya ce: ‘Amma wane ne za ya daure da ranar zuwansa? Wane ne kuwa za ya tsaya idan ya bayyana? Gama yana kama da wutar mai-gyaran ƙarfe, kamar sabulun mai-gyaran tufa.’ (Mal. 3:2) Waɗannan kalmomin sun tabbata! Daga shekara ta 1914, bayin Allah a duniya sun fuskanci gwaji da wahala iri-iri masu tsananin gaske. Da Yaƙin Duniya na Ɗaya ya ɓarke, Ɗaliban Littafi Mai Tsarki da yawa sun fuskanci tsanantawa sosai kuma an jefa su cikin kurkuku.* </p>
<p> 32. Wace matsala ce bayin Allah suka fuskanta a shekara ta 1916? </p>
<p> 32 Har ila, an sami matsala a cikin ƙungiyar. Ɗan’uwa Russell ya rasu a shekara ta 1916, yana da shekara 64, kuma rasuwarsa ta gigita bayin Allah da yawa. Mutuwarsa ta bayyana cewa wasu daga cikin mutanen suna girmama shi fiye da yadda ya kamata. Ko da yake Ɗan’uwa Russell ba ya son irin wannan ɗaukakar, amma mutanen tamkar dai suna bauta masa ne a zukatansu. Wasu sun ɗauka cewa mutuwarsa za ta kawo ƙarshen ƙarin hasken da ake samu game da gaskiyar Littafi Mai Tsarki, kuma saboda ɓacin rai, wasu sun yi ƙoƙarin hana ci gaban aikin. Wannan halin ne ya haifar da ’yan ridda da suka raba kan ƙungiyar. </p>
<p> 33. Ta yaya abubuwan da ake tsammani za su faru amma ba su faru ba suka gwada bayin Allah? </p>
<p> 33 Wani gwajin kuma shi ne wasu abubuwan da ake tsammanin za su faru ba su faru ba. Ko da yake mujallar Hasumiyar Tsaro ta nuna cewa Lokatan Al’ummai za su cika a shekara ta 1914, ’yan’uwa ba su fahimci abin da zai faru a shekarar ba. (Luk 21:24) Sun yi tsammanin cewa a wannan shekarar ce Kristi zai kai shafaffunsa sama don su yi sarauta tare. Amma hakan bai faru ba. A ƙarshen shekara ta 1917, Hasumiyar Tsaro ta sanar cewa girbin da aka soma shekaru arba’in da suka shige zai ƙare a farkon shekara ta 1918. Amma an ci gaba da yin wa’azi sosai har bayan wannan lokacin. Mujallar ta ce an gama girbin amma ba a gama kala ba. Duk da haka, mutane da yawa sun daina bauta wa Jehobah saboda taƙaici. </p>
<p> 34. Wane gwaji ma tsanani ne ya auku a shekara ta 1918, kuma me ya sa Kiristendam suka yi tsammanin cewa bayin Allah ba za su ci gaba da aikinsu ba? </p>
<p> 34 Wani gwaji mai tsanani ya auku a shekara ta 1918. Ɗan’uwa Joseph Franklin Rutherford shi ne ya gāji Ɗan’uwa Charles Taze Russell wajen yi wa bayin Allah ja-gora. Kuma an kama shi da kuma wasu ’yan’uwa guda bakwai da suke taimaka masa. An yi musu shari’ar rashin adalci kuma aka yanke musu hukuncin ɗauri na shekaru da yawa a kurkukun gwamnati da ke Atlanta, Georgia, na ƙasar Amirka. A lokacin, kamar dai aikin bayin Allah ya tsaya ne cak. Limaman coci-cocin Kiristendam da yawa sun yi farin ciki. Sun ɗauka cewa tun da an ɗaure “shugabannin,” an rufe hedkwatar da ke Brooklyn, kuma ana yunkurin hana yin wa’azi a Amirka da kuma Turai, ba za a sake ganin Ɗaliban Littafi Mai Tsarki suna damun mutane da wa’azinsu ba. (R. Yoh. 11:3, 7-10) Amma hakan ƙarya ne! </p>
<p> Lokacin Farfaɗowa! </p>
<p> 35. Me ya sa Yesu ya ƙyale mabiyansa su fuskanci mawuyacin yanayi, kuma wane mataki ne ya ɗauka don ya taimaka musu? </p>
<p> 35 Waɗanda suke gāba da bayin Allah ba su san cewa Yesu ne ya ƙyale mabiyansa su fuskanci wannan mawuyacin halin ba. Hakan ya faru ne don Jehobah yana yin aikinsa na ‘mai-gyaran azurfa mai-tsarkake ta.’ (Mal. 3:3) Jehobah da Ɗansa suna da tabbaci cewa wannan gwajin zai gyara bayin Allah masu aminci kuma ya tsarkake su don su cancanci yi wa Sarkin hidima fiye da dā. Daga farkon shekara ta 1919, a bayyane yake cewa ruhun Allah ya yi abin da magabtan bayin Allah suka ɗauka cewa ba zai yiwu ba. Mutanensa masu aminci sun farfaɗo! (R. Yoh. 11:11) A lokacin ne Kristi ya cika wani babban annabci game da kwanaki na ƙarshe. Ya naɗa “bawan nan mai-aminci, mai-hikima,” wato, wani ƙaramin rukunin ’yan’uwa maza shafaffu waɗanda za su riƙa yi wa mutanensa ja-gora ta wurin yi musu tanadin koyarwar Littafi Mai Tsarki a kan kari.—Mat. 24:45-47. </p>
<p> 36. Me ya nuna cewa bayin Allah sun soma farfaɗowa a ibadarsu? </p>
....................
<p> 36 An sake Ɗan’uwa Rutherford da abokan aikinsa daga kurkuku a ranar 26 ga Maris, 1919. Nan da nan aka shirya wani babban taron da za a yi a watan Satumba na shekarar. Kuma an soma yin shiri don wallafa mujalla ta biyu da za a kira The Golden Age. An tsara wannan mujallar da ake wallafawa tare da Hasumiyar Tsaro don yin wa’azi.* A wannan shekarar ce kuma aka wallafa fitowa ta farko ta Bulletin, wadda yanzu muke kira Hidimarmu ta Mulki. Tun da aka soma wallafa ta, tana tanadar da bayanai game da yadda za mu yi wa’azi. Babu shakka, tun daga shekarar 1919, an fi mai da hankali ga yin wa’azi gida-gida. </p>
<p> 37. Ta yaya wasu suka nuna rashin aminci bayan shekara ta 1919? </p>
<p> 37 Wa’azin da ake yi ya ci gaba da gyara bayin Kristi, amma masu fahariya da kuma masu taurin kai da ke cikinsu sun ƙi yin wannan aikin. Waɗannan mutanen da suka ƙi yin wannan aikin sun daina tarayya da bayin Allah masu aminci. A ’yan shekaru bayan 1919, wasu mutane marasa aminci sun yi fushi kuma suka soma tsegumi da ɓatanci, har ma suka soma goyon bayan masu tsananta wa amintattun bayin Jehobah. </p>
<p> 38. Mene ne nasarar da mabiyan Kristi suka samu ya tabbatar mana? </p>
<p> 38 Duk da waɗannan farmakin, mabiyan Kristi da ke duniya sun ci gaba da bunƙasa da kuma ƙarfafa dangantakarsu da Allah. Dukan nasarorin da suka samu tun daga wannan lokacin ya tabbatar da mu cewa Mulkin Allah yana sarauta! Waɗannan rukunin mutane ajizai sun ci gaba da yin nasara a kan Shaiɗan da kuma wannan muguwar zamanin ne don taimako da kuma albarka da Allah ya tanadar ta hanyar Ɗansa da Mulkinsa!—Karanta Ishaya 54:17. </p>
<p> 39, 40. (a) Ka ambata wasu fassalolin wannan littafin? (b) Ta ya ya za ka amfana daga yin nazarin wannan littafin? </p>
<p> 39 A babobi na gaba, za mu tattauna abin da Mulkin Allah ya cim ma a nan duniya tun da aka kafa shi a sama. Kowane sashe na wannan littafin zai tattauna wani muhimmin fanni na aikin da Mulkin yake yi a nan duniya. Kowane babi yana da akwatin bita da zai taimaka wa kowannenmu ya san ko ya gaskata da Mulkin sosai. A babobi na ƙarshe, za mu tattauna abin da zai faru sa’ad da Mulkin ya halaka mugaye kuma ya mai da duniya aljanna. Ta yaya za ka amfana daga yin nazarin wannan littafin? </p>
<p> 40 Shaiɗan yana so ka daina gaskatawa da Mulkin Allah. Amma Jehobah yana so ka kasance da bangaskiya sosai don hakan zai kāre ka kuma zai kyautata dangantakarka da shi. (Afis. 6:16) Saboda haka, muna ƙarfafa ka ka yi addu’a sosai a duk lokacin da za ka yi nazarin wannan littafin. Ka riƙa yi wa kanka wannan tambayar, ‘Shin na gaskata da Mulkin Allah kuwa?’ Idan ka gaskata da Mulkin Allah yanzu, za ka kasance da aminci da kuma ƙwazo wajen tallafa wa Mulkin har sai lokacin da kowa ya tabbata cewa Mulkin Allah yana sarauta da gaske! </p>
<p> ^ sakin layi na 7 Don ƙarin bayani game da Grew, Stetson, da kuma Storrs, ka duba littafin nan Jehovah’s Witnesses—Proclaimers of God’s Kingdom, shafuffuka na 45-46. </p>
<p> ^ sakin layi na 15 Ɗaliban Littafi Mai Tsarki sun ga muhimmancin daina tarayya da addinan ƙarya, amma sun yi shekaru suna ɗaukan wasu mutane a matsayin ’yan’uwansu Kiristoci. Waɗannan mutanen ba sa cikinsu ko da yake suna da’awa cewa sun gaskata da fansar Kristi kuma sun keɓe kansu ga Allah. </p>
<p> ^ sakin layi na 17 Wani abin da ya sa ba su ɗauki wannan kashedin da muhimmanci ba da farko shi ne, an ɗauka cewa ya shafi ƙaramin garken Kristi ne kaɗai wanda ya ƙunshi shafaffu 144,000. A Babi na 5,za mu ga cewa kafin shekara ta 1935, an ɗauka cewa “taro mai-girma” da aka ambata a Ru’ya ta Yohanna 7:9, 10, ya ƙunshi membobin coci-cocin Kiristendam; kuma za a ba su ladar zama rukuni na biyu da za su je sama domin sun goyi bayan Kristi a lokacin ƙarshe. </p>
<p> ^ sakin layi na 31 A watan Satumba ta shekara ta 1920, an wallafa wata mujalla ta musamman mai suna The Golden Age (da yanzu muke kira Awake!) da ta yi bayani dalla-dalla a kan tsanantawa dabam-dabam, har da masu zafi sosai da aka yi wa ’yan’uwanmu a ƙasashe kamar su Kanada da Ingila da Jamus da kuma Amirka. Akasin haka, a shekarun da suka gabaci yaƙin duniya na ɗaya, ba a tsananta wa bayin Allah sosai ba. </p>
<p> ^ sakin layi na 36 An yi shekaru da yawa ana wallafa Hasumiyar Tsaro don ilimantar da ƙaramin garken kawai. </p>
<p> https://assetsnffrgf-a.akamaihd.net/assets/m/1102014241/univ/art/1102014241_univ_sqr_xl.jpg </p>
<p> https://assetsnffrgf-a.akamaihd.net/assets/a/kr/HA/wpub/kr_HA_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littafin-taro-na-jw/agusta-2017-mwb/tsarin-ayyuka-na-21-27-ga-agusta/bangaskiya-nuna-halaye-masu-kyau/" parent_folder="web1" id="file8065296" filename="bangaskiya-nuna-halaye-masu-kyau">
<p> Wajibi ne mu kasance da bangaskiya idan muna so mu faranta wa Allah rai.​—Ibr 11:6 </p>
<p> Idan muka gaskata da alkawuran Allah, za mu jimre jarrabawa.​—1Bi 1:6, 7 </p>
<p> Za mu iya yin zunubi idan ba mu da bangaskiya.​—Ibr 3:12, 13 </p>
<p> YADDA ZA KA KASANCE DA HALIN: </p>
<p> Ka roƙi Allah ya sa ka kasance da bangaskiya sosai.​—Lu 11:9, 13; Ga 5:22 </p>
<p> Ka karanta Kalmar Allah kuma ka yi bimbini a kai.​—Ro 10:17; 1Ti 4:15 </p>
<p> Ka riƙa tarayya da mutane masu bangaskiya sosai.​—Ro 1:11, 12 </p>
<p> KU KALLI BIDIYON NAN KU KOYI HALAYEN DA ZA SU ƘARFAFA AMINCINKU​—BANGASKIYA, SAI KU AMSA TAMBAYOYIN NAN: </p>
<p> Me ake nufin da “bangaskiya marar riya,” wato ta ƙwarai? (1Ti 1:5) </p>
<p> Idan muna son bangaskiyarmu ta yi ƙarfi, mene ne ya kamata mu guje wa? </p>
<p> Me ya sa muke bukatar bangaskiya a lokacin ƙunci mai girma? (Ibr 10:39) </p>
<p> https://assetsnffrgf-a.akamaihd.net/assets/m/202017291/univ/art/202017291_univ_sqr_xl.jpg </p>
<p> LITTAFIN TARO DON RAYUWA TA KIRISTA DA HIDIMARMU Agusta 2017 </p>
<p> https://assetsnffrgf-a.akamaihd.net/assets/a/mwb/HA/201708/wpub/mwb_HA_201708_lg.jpg </p>
<p> LITTAFIN TARO DON RAYUWA TA KIRISTA DA HIDIMARMU Agusta 2017 </p>
<p> https://assetsnffrgf-a.akamaihd.net/assets/a/mwb/HA/201708/wpub/mwb_HA_201708_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littattafai/Albishiri-Daga-Allah/%C6%99ungiyar-shaidun-Jehobah/" parent_folder="web1" id="file8065169" filename="%C6%99ungiyar-shaidun-Jehobah">
<p> 1. Me ya sa Allah ya zaɓi Isra’ilawa ta dā su zama mutanensa? </p>
<p> Allah ya kafa zuriyar Ibrahim ta zama al’umma kuma ya ba ta dokoki. Ya ba al’ummar suna Isra’ila kuma ya ɗora mata nauyin kāre bauta ta gaskiya da kuma kalmarsa. (Zabura 147:19, 20) Hakan ya sa mutane daga dukan al’ummai suka amfana daga al’ummar Isra’ila.​—Karanta Farawa 22:18. </p>
<p> Allah ya zaɓi Isra’ilawa su zama shaidunsa. Sa’ad da suka yi biyayya, sun amfana daga dokokin Allah. (Kubawar Shari’a 4:6) Ta wajen sanin Isra’ilawa na dā, mutane za su san Allah na gaskiya.​—Karanta Ishaya 43:10,12. </p>
<p> 2. Me ya sa Allah yake son bayinsa a yau su kasance da haɗin kai? </p>
<p> Bayan wani lokaci, Isra’ila ta juya wa Allah baya, kuma Jehobah ya sauya al’ummar da ikilisiyar Kirista. (Matta 21:43; 23:37, 38) A dā, Isra’ilawa shaidun Jehobah ne. Amma, yanzu Kiristoci na gaskiya ne suka zama shaidun Jehobah.​—Karanta Ayyukan Manzanni 15:14,17. </p>
<p> Yesu ya koya wa mabiyansa su yi wa’azi game da Jehobah kuma su yi almajirai a dukan al’ummai. (Matta 10:7, 11; 24:14; 28:19, 20) An kusan kammala wannan aikin yanzu, a wannan kwanaki na ƙarshe. Wannan shi ne lokaci na farko da Jehobah ya sa miliyoyin mutane daga dukan ƙasashen duniya su kasance da haɗin kai a bauta ta gaskiya. (Ru’ya ta Yohanna 7:9, 10) Kiristoci na gaskiya suna cikin ƙungiya ɗaya kuma suna ƙarfafa juna da kuma taimaka wa juna. A faɗin duniya, suna bin tsari guda wajen koyar da umurnin da ke cikin Littafi Mai Tsarki a taronsu.​—Karanta Ibraniyawa 10:24, 25. </p>
<p> 3. Ta yaya ƙungiyar Shaidun Jehobah ta zamani ta soma? </p>
<p> Somawa daga shekara ta 1870, wani ƙaramin rukuni na ɗaliban Littafi Mai Tsarki ya soma gano gaskiyar da ke cikin Littafi Mai Tsarki wadda aka daina koyarwa tun da daɗewa. Sun san cewa Yesu ya umurci waɗanda ke cikin ikilisiyar Kirista su yi wa’azi. Hakan ya sa suka soma yin wa’azin Mulki a dukan ƙasashen duniya. Sun soma amsa sunan nan Shaidun Jehobah ne a shekara ta 1931.​—Karanta Ayyukan Manzanni 1:8;2:1,4;5:42. </p>
<p> 4. Ta yaya Shaidun Jehobah suke gudanar da ayyukansu na wa’azi? </p>
<p> A ƙarni na farko, ikilisiyoyin Kirista a ƙasashe da dama sun amfana daga Hukumar Mulki da ke Urushalima wadda ta ɗauki Yesu a matsayin Shugaban ikilisiya. (Ayyukan Manzanni 16:4, 5) Hakazalika a yau, Shaidun Jehobah a dukan duniya suna samun ja-goranci daga Hukumar Mulki. Hukumar Mulki wani rukunin dattawa ne da suka ƙware sosai. Ana fassara da buga da kuma rarraba littattafai da ke bayyana Littafi Mai Tsarki a harsuna fiye da 600 a ofisoshin reshe na Shaidun Jehobah. Hukumar Mulkin ce take tsara ayyukan da ake yi a waɗannan rassan. Ta hakan, tana ba da ƙarfafawa da kuma ja-gora daga Nassi ga ikilisiyoyi fiye da 100,000 a dukan duniya. A kowace ikilisiya, maza da suka ƙware suna hidima a matsayin dattawa ko masu kula. Waɗannan mazajen suna kula da tumakin Allah cikin ƙauna.​—Karanta 1 Bitrus 5:2, 3. </p>
<p> Shaidun Jehobah suna yin wa’azi a ko’ina a duniya. Don mu taimaka wa mutane a ko’ina, muna wa’azi gida-gida, yadda manzannin Yesu suka yi. (Ayyukan Manzanni 20:20) Kuma muna yin nazarin Littafi Mai Tsarki da mutanen da ke son su koyi gaskiya. Shaidun Jehobah ba ƙungiya ba ce kawai. Muna kamar iyali ne da ke bauta wa Allah mai ƙauna. Mu ’yan’uwa ne da ke kula da juna. (2 Tasalonikawa 1:3) Tun da yake mutanen Jehobah sun mai da hankali ne ga faranta wa Allah rai da kuma taimaka wa mutane, su ne suka fi farin ciki a duniya.​—Karanta Zabura 33:12;Ayyukan Manzanni 20:35. </p>
<p> https://assetsnffrgf-a.akamaihd.net/assets/m/1102012195/univ/art/1102012195_univ_sqr_xl.jpg </p>
<p> https://assetsnffrgf-a.akamaihd.net/assets/a/fg/HA/wpub/fg_HA_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littattafai/ka-koya-daga-wurin-babban-malami-yesu/darasi-a-kan-zama-mai-kirki/" parent_folder="web1" id="file8065361" filename="darasi-a-kan-zama-mai-kirki">
<p> KA SAN abin da ƙiyayya take nufi?— Ƙiyayya ƙin mutane ne domin kawai sun bambanta ko kuma domin suna wani yare. Saboda haka, ƙiyayya ƙin ko kuma gaskata wani abu ne game da wani kafin ma ka san mutumin. </p>
<p> Kana tsammanin daidai ne ka ƙi mutum kafin ka san wane irin mutum ne wannan ko kuma kawai domin dabam yake?— A’a, ƙiyayya ba daidai ba ne, kuma rashin kirki ne. Bai kamata mu yi wa mutum rashin kirki ba kawai domin ya bambanta da mu. </p>
<p> Ka yi tunani game da wannan. Ka san wani da launin fatarsa ya bambanta da naka ko kuma wanda yake wani yare da ya bambanta da naka?— Wataƙila ka san mutanen da suka bambanta domin sun wahala ko kuma domin ba su da lafiya. Kana ƙauna da kuma yin kirki ga waɗanda suka bambanta da kai?— </p>
<p> Idan mun saurari Babban Malami, Yesu Kristi, za mu yi wa kowa kirki. Babu ruwanmu da ƙasar da mutum ya fito ko kuma launin fatarsa. Ya kamata mu yi musu kirki. Ko da yake ba haka dukan mutane suka gaskata ba, darasi ne da Yesu ya koyar. Bari mu yi magana game da shi. </p>
<p> Wani Bayahude da yake ƙin wasu mutane ya zo wurin Yesu ya tambaye shi, ‘Menene zan yi in rayu har abada?’ Yesu ya sani cewa mutumin wataƙila yana ƙoƙarin ya sa shi ya ce ya kamata mu yi kirki ga mutane da garinmu ɗaya da su ne. Amma maimakon ya amsa wannan tambayar da kansa, Yesu ya tambayi mutumin: ‘Menene Dokar Allah ta ce dole mu yi’? </p>
<p> Mutumin ya amsa: ‘Dole ne mu yi ƙaunar Jehovah Allahnmu da dukan zuciyarmu, kuma dole ne mu yi ƙaunar maƙwabcinmu kamar kanmu.’ Yesu ya ce: ‘Ka ba da amsa daidai. Ka ci gaba da yin haka za ka samu rai madawwami.’ </p>
<p> Amma mutumin ba ya so ya yi kirki ko kuma ya yi ƙaunar mutanen da suka bambanta da shi ba. Saboda haka, ya nemi hujja. Sai ya tambayi Yesu: “Wanene maƙwabcina?” Wataƙila yana son Yesu ya ce: “Maƙwabtanka abokananka ne,” ko kuma “Mutane da suka yi kama da kai.” Domin ya amsa tambayar mutumin, Yesu ya ba da wani labari game da Bayahude da Basamariye. Buɗe kunnenka ka sha labari. </p>
<p> Wani mutum yana tafiya a kan hanyar da ta taso daga Urushalima zuwa Jericho. Wannan mutumin Bayahude ne. Da yake cikin tafiya sai ɓarayi suka kama shi. Suka nannaushe shi har ya faɗi, suka kwashi kuɗinsa da tufafinsa. Ɓarayin sun yi masa dūka suka bar shi ya kusan ya mutu a bakin hanya. </p>
<p> Ba da daɗewa ba, firist ya zo wucewa. Ya ga mutumin nan da ya ji ciwo sosai. Da me za ka yi?— Firist ɗin ya wuce kawai abinsa ta wancan ɓangaren hanyar. Bai ma tsaya ba. Bai yi ƙoƙarin ya taimaki mutumin ba ma. </p>
<p> Wani mutum kuma mai ibada sosai ya biyo ta hanyar. Balawi ne wanda yake hidima a haikali a Urushalima. Zai tsaya ne ya yi taimako?— A’a. Ya yi kamar yadda firist ɗin ya yi. </p>
<p> A ƙarshe, sai wani Basamariye ya biyo hanyar. Ka gan shi yana zuwa a kan hanyar? Ya ga Bayahude yana kwance ya ji ciwo sosai. Ka tuna cewa, yawancin Samariyawa da Yahudawa ba sa ƙaunar juna. (Yohanna 4:9) To, wannan Basamariye zai ƙyale wannan mutumin ne ba tare da taimakonsa ba? Zai gaya wa kansa ne: ‘Me ya sa zan taimaki wannan Bayahude? Da zai taimake ni ne idan na ji ciwo?’ </p>
<p> Basamariyen ya dubi mutumin da yake kwance a bakin hanya, ya ji tausayinsa. Ba zai ƙyale shi ba ya mutu a nan. Sai ya sauƙo a kan jakinsa, ya je wurin mutumin, ya fara kula da ciwon da ya ji. Ya zuba musu mai da giya. Wannan zai sa ciwon ya warke. Sai ya ɗaure ciwon da ƙyalle. </p>
<p> Basamariyen a hankali ya ɗauki mutumin ya ɗora a kan jakinsa. Suka fara tafiya a hankali a kan hanyar har sai da suka kawo ga wani masauƙi, ko kuma wani ƙaramin otel. A nan Basamariyen ya nemi wurin kwana ga mutumin, kuma ya kula da shi da kyau. </p>
<p> Yesu ya tambayi mutumin da yake magana da shi: ‘Wanene tsakanin mutanen nan uku kake tsammani maƙwabci ne na kirki?’ Waye kake tsammani? Firist ɗin ne, ko Balawi, ko kuma Basamariye?— </p>
<p> Mutumin ya amsa: ‘Mutumin da ya tsaya ya taimaki mutumin da ya ji ciwo shi ne maƙwabci na kirki.’ Yesu ya ce: ‘Gaskiyarka. Ka yi tafiyarka ka yi hakanan kai ma.’—Luka 10:25-37. </p>
<p> Wannan ba labari ba ne mai kyau? Ya bayyana su wanene ne maƙwabtanmu. Ba abokananmu ba ne kawai. Ba mutane ba ne kawai da muke da irin launin fata ɗaya da su ko kuma waɗanda muke yare ɗaya. Yesu ya koya mana mu yi kirki ga mutane ko daga ina suka fito, ko yaya kamaninsu, ko kuma yaren da suke yi. </p>
<p> Haka Jehovah Allah yake yi. Ba shi da ƙiyayya. ‘Ubanmu wanda yake sama yana sa rana ta haska mutane masu mugunta da masu nagarta,’ in ji Yesu. ‘Kuma ya yi ruwan sama ga mutane masu nagarta da masu mugunta.’ Saboda haka, ya kamata mu yi kirki ga dukan mutane, kamar yadda Allah yake.—Matta 5:44-48. </p>
<p> Saboda haka idan wani ya ji ciwo, menene za ka yi?— To yaya idan mutumin ya zo ne daga wata ƙasa ko kuma launin fatarsa ya bambanta da naka? Har yanzu maƙwabcinka ne, kuma ya kamata ka taimake shi. Idan kana jin kai ƙarami ne ba za ka iya taimako ba, to, sai ka gaya wa babban mutum ya yi taimako. Ko kuma ka kira ɗan sanda ko kuma malamin makaranta ya yi taimako. Wannan yin kirki ne, kamar na Basamariye. </p>
<p> Babban Malami yana so mu zama masu kirki. Yana so mu taimaki wasu, ko su wanene ne. Abin da ya sa ke nan ya ba da labari game da Basamariye mai kirki. </p>
<p> Game da wannan darasi na yin kirki ga mutane ko ina ne ƙasarsu da kuma launin fatarsu, ka karanta Misalai 19:22; Ayukan Manzanni 10:34, 35; da kuma 17:26. </p>
<p> https://assetsnffrgf-a.akamaihd.net/assets/m/1102003035/univ/art/1102003035_univ_sqr_xl.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/mujalla/hasumiyar-tsaro-na-nazari-oktoba-2017/gaskiya-ba-ta-kawo-salama-amma-takobi/" parent_folder="web1" id="file8065149" filename="gaskiya-ba-ta-kawo-salama-amma-takobi">
<p> “Kada ku yi tsammani na zo domin in kawo wa duniya salama: A’a ban zo domin in kawo salama ba, amma takobi.”​—MAT. 10:34. </p>
<p> WAƘOƘI: 125,135 </p>
<p> 1, 2. (a) Wace irin salama ce za mu iya morewa yanzu? (b) Amma me zai iya hana mu samun salama ta dindindin yanzu? (Ka duba hoton da ke shafin nan.) </p>
<p> BA WANDA yake son matsala sai dai kwanciyar hankali. Muna farin ciki cewa Jehobah ya ba mu damar kasancewa da ‘salamarsa,’ wato kwanciyar hankali da zai taimaka mana don kada mu riƙa yawan tunani ko baƙin ciki. (Filib. 4:​6, 7) Da yake mun yi alkawarin bauta wa Jehobah, muna more ‘salama wurin Allah,’ wato dangantaka mai kyau da shi.​—Rom. 5:1. </p>
<p> 2 Amma lokaci bai yi da Allah zai kawo salama ta dindindin ba. Mutane suna faɗace-faɗace da kuma nuna halayen banza a waɗannan kwanaki na ƙarshe. (2 Tim. 3:​1-4) Ban da haka ma, muna bukatar mu yi ƙoƙari sosai don mu yi tsayayya da Shaiɗan da kuma koyarwarsa. (2 Kor. 10:​4, 5) Amma abin da zai fi sa mu baƙin ciki shi ne idan danginmu da ba Shaidu ba suka soma tsananta mana. Wasu za su iya zolayarmu saboda imaninmu, ko su ce muna raba iyali ko kuma su ce ba za su ƙara amincewa da mu a iyalin ba sai dai mun daina bauta wa Jehobah. Ta yaya ya kamata mu ɗauki wannan tsanantawa? Ta yaya za mu bi da waɗannan ƙalubale kuma mu yi zaman lafiya? </p>
<p> ABIN DA ZA MU YI SA’AD DA DANGINMU SUKE TSANANTA MANA </p>
<p> 3, 4. (a) Mene ne koyarwar Yesu zai iya sa mutane su yi? (b) A wane yanayi ne zai iya yi mana wuya mu bi Yesu? </p>
<p> 3 Yesu ya san cewa koyarwarsa zai iya sa mutane su daina kasancewa da salama kuma mabiyansa suna bukatar ƙarfin hali don su ci gaba da bin sa sa’ad da ake tsananta musu. Kuma hakan zai shafi zaman lafiya da suke yi da danginsu da ’yan iyalinsu. Shi ya sa Yesu ya ce: “Kada ku yi tsammani na zo domin in kawo wa duniya salama: A’a ban zo domin in kawo salama ba, amma takobi. Gama na zo domin in haɗa mutum da ubansa, ’ya kuma da uwarta, surukuwa kuma da surukuwatata: Maƙiyan mutum za su kasance daga iyalin gidansa.”​—Mat. 10:​34-36. </p>
<p> 4 Furucin Yesu cewa ‘Ka da ku yi tsammani na zo domin in kawo wa duniya salama,’ yana nufin cewa ya kamata almajiran Yesu su yi tunani sosai a kan abin da bin Yesu ya ƙunsa. Koyarwarsa za ta iya ɓata zumunci. Amma dai mun sani cewa Yesu ya yi wa’azin Kalmar Allah ce ba ɓata zumunci ba. (Yoh. 18:37) Duk da haka, bin koyarwar Kristi zai iya yi mana wuya idan abokanmu ko danginmu ko kuma ’yan iyalinmu suna tsananta mana. </p>
<p> 5. Mene ne mabiyan Yesu suke fuskanta? </p>
<p> 5 Yesu ya ambata cewa tsanantawa daga iyali ko dangi yana cikin wasu abubuwan da mabiyansa za su jimre da shi. (Mat. 10:38) Don su faranta wa Yesu rai, mabiyansa suna bukatar su jimre sa’ad da danginsu ko ’yan iyalinsu suke zolayarsu ko kuma suka yi watsi da su don imaninsu. Duk da haka, za su sami abubuwa da suka ɗara waɗanda suka yi hasararsu.​—Karanta Markus 10:​29, 30. </p>
<p> 6. Me ya kamata mu tuna idan danginmu da ’yan iyalinmu suna tsananta mana don muna bauta wa Jehobah? </p>
<p> 6 Ko da danginmu ko ’yan iyalinmu suna tsananta mana don muna bauta ma Jehobah, za mu ci gaba da ƙaunarsu, amma ya kamata mu tuna cewa ƙaunar da muke yi wa Allah za ta fi wadda muke musu. (Mat. 10:37) Ya kamata mu tuna cewa Shaiɗan zai nemi hanyoyin da zai sa mu daina kasancewa da aminci domin muna ƙaunar danginmu. Bari mu tattauna wasu hanyoyi da danginmu da ’yan iyalinmu za su iya tsananta mana da kuma yadda za mu jimre. </p>
<p> MIJI KO MATAR DA BA TA BAUTA WA JEHOBAH </p>
<p> 7. Ta yaya waɗanda suke da mata ko maza da ba sa bauta wa Jehobah ya kamata su ɗauki yanayinsu? </p>
<p> 7 Littafi Mai Tsarki ya yi mana kashedi cewa waɗanda suka yi aure “za su sha wahala a cikin jiki.” (1 Kor. 7:28) Idan kana da mata da ba ta bauta wa Jehobah, wahalar da za ka sha zai fi na sauran. Duk da haka, yana da muhimmanci ka ɗauki yanayinka yadda Jehobah yake ɗaukansa. Mutum ba zai iya barin matarsa ko mijinta ko kuma ya kashe aurensu don ɗayansu ba ya bauta wa Jehobah ba. (1 Kor. 7:​12-16) Ya kamata mu daraja mijinmu da ba ya bauta wa Jehobah ko da yake ba zai iya yin ja-goranci sa’ad da muke ayyukan ibada ba. Haka ma mijin da matarsa ba ta bauta ma Jehobah ya kamata ya riƙa ƙaunarta sosai ko da imaninsu ba ɗaya ba.​—Afis. 5:​22, 23, 28, 29. </p>
<p> 8. Waɗanne tambayoyi ne mace za ta yi ma kanta idan maigidanta ya hana ta yin wasu ayyukan ibada a wasu ranaku? </p>
<p> 8 Me za ki yi idan mijinki ya hana ki yin wasu ayyukan ibada a wasu ranaku? Alal misali, wani mutum ya ba matarsa da Mashaidiyar Jehobah ce ranakun da za ta riƙa fita wa’azi. Idan hakan ya faru da ke, zai dace ki tambayi kanki: ‘Shin maigidana ba ya son in riƙa bauta wa Jehobah ne? Idan ba haka ba, zan iya bin shawarar da ya ba ni?’ Idan kika yi la’akari da batun kuma kika ɗauki matakin da ya dace za ki guji wasu matsaloli.​—Filib. 4:5. </p>
<p> 9. Ta yaya iyaye za su koyar da yaransu yadda za su riƙa girmama babansu ko mahaifiyarsu da ba Mashaidiyar Jehobah ba? </p>
<p> 9 Horar da yara ma zai iya zama mana ƙalubale idan matar ko miji ba ya bauta ma Jehobah. Alal misali, muna bukatar mu koyar da yaranmu su riƙa bin umurnin Littafi Mai Tsarki da ya ce: “Ka girmama ubanka da uwarka.” (Afis. 6:​1-3) Amma me za ku yi idan maigidanki ko matarka ba ta bin ƙa’idodin Littafi Mai Tsarki? Ku kafa misali mai kyau wajen girmama matanku ko mazanku. Ku riƙa mai da hankali ga halayensu masu kyau kuma ku riƙa gode musu. Kuma bai kamata ku riƙa bakar magana game da mazanku ko matanku a gaban yaranku ba. A maimakon haka, kuna gaya wa yaran cewa kowane mutum ne yake da hakkin tsai da shawarar bauta wa Jehobah. Idan yaran suna da halin kirki, wataƙila hakan zai sa miji ko matar da ba ta bauta wa Jehobah ta soma yin hakan. </p>
<p> 10. Ta yaya iyaye za su koya wa yaransu Littafi Mai Tsarki ko da ɗayansu ba sa bauta wa Jehobah? </p>
<p> 10 A wasu lokuta, wasu iyaye da ba sa bauta ma Jehobah za su iya so yaransu su yi wasu bukukuwa da ba su dace ba tare da su ko kuma su koya musu koyarwar addinan ƙarya. Wasu ba za su so matansu su riƙa koya wa yaransu Littafi Mai Tsarki ba. Duk da haka, zai dace mace ta yi iya ƙoƙarinta don ta koya wa yaransu gaskiyar da ke cikin Littafi Mai Tsarki. (A. M. 16:1; 2 Tim. 3:​14, 15) Alal misali, wani zai iya hana matarsa yin nazarin Littafi Mai Tsarki da yaransu ko kuma ya hana ta kai su taro. Duk da cewa za ta iya bin abin da maigidanta ya faɗa, za ta yi amfani da wasu zarafi don ta sa yaransu su san abubuwan da ta yi imani da su. Idan ta yi hakan, yaran za su iya koyan abubuwa game da Jehobah. (A. M. 4:​19, 20) Babu shakka, yaran ne suke da hakkin tsai da shawarar bauta wa Jehobah.​—K. Sha. 30:​19, 20.* </p>
<p> DANGINMU DA BA SA SON IBADAR DA MUKE YI </p>
<p> 11. Me zai iya jawo saɓani tsakaninka da danginka ko ’yan gidanku da ba sa bauta wa Jehobah? </p>
<p> 11 Da farko, ba za mu iya gaya ma danginmu ko ’yan gidanmu cewa mun soma tarayya da Shaidun Jehobah ba. Amma idan bangaskiyarmu ta yi ƙarfi sosai, za mu iya gaya musu abin da muka yi imani da shi. (Mar. 8:38) Saboda haka, idan shawarar da ka tsai da na bauta wa Jehobah tana sa ka sami saɓani da danginka ko iyalinka da ba Shaidu ba, ka bincika wasu matakan da za ka ɗauka don ka rage wasu matsaloli kuma ka ci gaba da kasancewa da aminci. </p>
<p> 12. Me ya sa danginmu za su iya tsananta mana, amma ta yaya za mu yi ƙoƙari mu fahimci yadda suke ji? </p>
<p> 12 Ka yi ƙoƙari ka fahimci yadda danginka ko ’yan gidanku suke ji. Ko da yake da farko za mu yi farin ciki game da abubuwan da muka koya daga Littafi Mai Tsarki, danginmu ko ’yan gidanmu za su iya gani kamar an yaudare mu ne ko kuma mun shiga wata ƙungiyar asiri. Za su ga kamar ba ma ƙaunarsu don ba ma yin wasu bukukuwa tare da su. Ƙari ga haka, za su iya jin tsoro cewa wani abu zai iya faruwa da mu. Zai dace mu yi ƙoƙari mu san yadda suke ji kuma mu saurare su don mu san dalilin da ya sa suke gaya mana hakan. (Mis. 20:5) Manzo Bulus ya yi ƙoƙari ya “zama dukan abu ga dukan mutane” don ya iya yi musu bishara. Idan mu ma muka yi hakan, za mu taimaka wa mutane da yawa.​—1 Kor. 9:​19-23. </p>
<p> 13. Ta yaya za mu gaya wa danginmu ko ’yan gidanmu da ba Shaidu ba game da imaninmu? </p>
<p> 13 Ka riƙa magana yadda ya dace. Littafi Mai Tsarki ya ce: “Bari zancenku kullum ya kasance tare da alheri.” (Kol. 4:6) Za mu iya roƙan Allah ya ba mu ruhu mai tsarki don mu iya nuna halaye masu kyau sa’ad da muke gaya wa danginmu ko ’yan gidanmu game da imaninmu. Bai kamata mu yi jayayya da su game da koyarwar ƙarya da suka yi imani da ita ba. Idan suka faɗi ko yi wani abu da ya ɓata mana rai, zai dace mu bi misalin manzanni. Bulus ya ce: “Ana zaginmu, muna sa albarka; ana tsanantanmu, muna haƙuri; ana yi mana ƙire, muna ba da haƙuri.”​—1 Kor. 4:​12, 13. </p>
<p> 14. Me ya sa kasancewa da halin kirki yake da muhimmanci? </p>
<p> 14 Ka kasance da halin kirki. Ko da yake yin magana yadda ya dace yana sa ku yi zaman lafiya da danginku ko ’yan gidanku da ba Shaidu ba, halinmu mai kyau ya fi muhimmanci. (Karanta 1 Bitrus 3:​1, 2,16.) Ta misalinka ka nuna wa danginka, cewa Shaidun Jehobah suna jin daɗin aurensu da renon yaransu kuma suna yin rayuwar da ta jitu da ƙa’idodin Allah don yin hakan yana sa su yin farin ciki a rayuwa. Ko da ’yan gidanmu ba su zama Shaidu ba, za mu yi farin ciki kuma za mu sami albarka don mun kasance da aminci. </p>
<p> 15. Ta yaya za mu yi shiri don mu guji yin jayayya da danginmu ko ’yan iyalinmu? </p>
<p> 15 Ka yi shiri. Ka yi tunanin wasu abubuwan da za su iya sa ku yi jayayya kuma ka shirya yadda za ka bi da batun. (Mis. 12:​16, 23) Wata ’yar’uwa a Ostareliya ta ce: “Baban maigidana ya tsananta mana sosai don muna bauta wa Jehobah. Kafin mu kira shi ta waya, ni da maigidana mukan yi addu’a don Jehobah ya taimaka mana mu yi magana yadda ya dace idan ya ɓata mana rai. Muna shirya irin batutuwan da za mu tattauna da shi don kada mu riƙa jayayya. Don mu guji tattaunawa na dogon lokaci da zai iya sa mu riƙa jayayya game da addini, muna tsara lokacin da ya kamata mu yi hira da shi.” </p>
<p> 16. Ta yaya za ka guji ra’ayin nan cewa za ka ɓata ran danginku da ’yan gidanku da ba Shaidu ba? </p>
<p> 16 Hakika, ba zai yiwu ka ce ba za ka sami saɓani sam sam da danginka ko ’yan gidanku da ba Shaidu ba. Kuma idan hakan ya faru, za ka iya yin baƙin ciki don kana ƙaunar danginku kuma ba ka son ka ɓata musu rai. Idan kana jin hakan, ya kamata ka tuna cewa faranta wa Jehobah rai ya fi faranta ran danginka muhimmanci. Wannan matakin da ka ɗauka zai taimaka musu su san cewa bin ƙa’idodin Littafi Mai Tsarki ya fi muhimmanci. Ban da haka ma, zai dace ka sani cewa ba za ka sa mutane dole su bauta wa Jehobah ba. Amma halinka zai iya taimaka musu su san muhimmancin bauta wa Jehobah. Da yake Jehobah mai ƙauna ne, ya ba su damar zaɓa ko za su bauta masa ko a’a kamar yadda mu ma muke da wannan zarafin yin zaɓi.​—Isha. 48:​17, 18. </p>
<p> IDAN DANGINMU YA DAINA BAUTA WA JEHOBAH </p>
<p> 17, 18. Me zai taimaka maka ka jimre sa’ad da danginka ko ’yan iyalinku suka daina bauta ma Jehobah? </p>
<p> 17 Za mu yi baƙin ciki sosai idan an yi ma danginmu ko ’yan iyalinmu yakan zumunci ko sun daina bauta wa Jehobah. Ta yaya za mu jimre da hakan? </p>
<p> 18 Ka ci gaba da ayyukan ibada. Ka shirya yadda za ka riƙa karanta Littafi Mai Tsarki a kai a kai da shirya taro da fita wa’azi da kuma yin addu’a don ka jimre. (Yahu. 20, 21) Me za ka yi bayan ka yi waɗannan abubuwan amma har ila kana baƙin ciki? Kada ka fid da rai! Idan ka mai da hankali ga bautar Jehobah, a hankali za ka shawo kan waɗannan matsalolin. Abin da ya faru da marubucin Zabura ta 73 ke nan. Akwai lokacin da ya kasance da ra’ayin da bai dace ba kuma ya soma baƙin ciki. Me ya taimaka masa? Ya kasance da ra’ayin da ya dace sa’ad da ya je haikalin Jehobah. (Zab. 73:​16, 17) Kai ma za ka iya yin hakan idan kana bauta wa Jehobah da aminci. </p>
<p> 19. Ta yaya za ka goyi bayan Jehobah sa’ad da aka yi ma wani horo? </p>
<p> 19 Ka amince da horon da Jehobah yake mana. Jehobah ya san cewa horon da yake mana zai amfane mu har da wanda aka masa yankan zumunci. Ko da yake da farko mutum zai iya yin baƙin ciki, horon zai taimaka wa mai zunubin ya tuba. (Karanta Ibraniyawa 12:11.) Alal misali, Jehobah ya gaya mana ‘kada mu yi tarayya da’ mutanen da suka ƙi tuba. (1 Kor. 5:​11-13) Ko da yake muna baƙin ciki don sun bar Jehobah, bai kamata mu riƙa musu waya ko tura musu saƙon tes ko rubuta musu wasiƙa ko kuma mu riƙa hira ta intane ba. </p>
<p> 20. Wane bege ya kamata ka kasance da shi? </p>
<p> 20 Kada ka fid da rai! Ƙauna tana da “bege ga abu duka,” don hakan muna sa rai cewa waɗanda suka daina bauta ma Jehobah za su iya dawowa. (1 Kor. 13:7) Idan ka ga cewa wani danginku ko ɗan iyalinku da aka masa yankan zumunci yana ayyukan da suka cancanci a dawo da shi, ka yi masa addu’a don ya sami taimako daga Kalmar Allah kuma ya ji roƙon Jehobah cewa: “Ka komo wurina.”​—Isha. 44:22. </p>
<p> 21. Me za ka yi idan kuna samun saɓani a iyalinku don matakin da ka ɗauka na zama almajirin Yesu? </p>
<p> 21 Yesu ya ce wajibi ne mu yi ƙaunarsa fiye da kowane ɗan Adam. Kuma ya tabbata cewa almajiransa za su sami ƙarfin halin kasancewa da aminci a gare shi duk da cewa za a tsananta musu. Idan shawarar da ka tsai da na bauta wa Jehobah ya kawo maka “takobi” a iyalinku, ka dogara ga Jehobah don ya taimaka maka ka jimre da matsalolin da kake fuskanta kuma ka yi nasara. (Isha. 41:​10, 13) Sanin cewa Jehobah da Yesu suna murna da matakin da ka ɗauka na bauta wa Jehobah zai sa ka yi farin ciki don ka tabbata cewa za ka sami albarka a nan gaba. </p>
<p> ^ sakin layi na 10 Don ƙarin bayani a kan yadda za mu horar da yara ko da matar ko mijin ba sa bauta wa Jehobah, ka dubi “Questions From Readers” da ke Hasumiyar Tsaro ta 15 ga Agusta, 2002 a Turanci. </p>
<p> https://assetsnffrgf-a.akamaihd.net/assets/m/2017603/univ/art/2017603_univ_sqr_xl.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/mujalla/w20151215/ikon-harshe/" parent_folder="web1" id="file8065180" filename="ikon-harshe">
<p> “Bari batutuwan bakina, . . . su zama abin karɓa a gareka, Ya Ubangiji.”—ZAB. 19:14. </p>
<p> WAƘOƘI: 82, 77 </p>
<p> 1, 2. Me ya sa Littafi Mai Tsarki ya kwatanta yin magana da wuta? </p>
<p> A SHEKARA ta 1871, dajin da ke arewa maso gabashin jihar Wisconsin a Amirka ta kama wuta. Nan da nan, wutar ta yaɗu kuma ta ƙona itatuwa biliyan biyu ƙurmus. Ƙari ga haka, wutar ta halaka mutane fiye da 1,200 kuma wataƙila wutar ta soma da tartsatsi ne lokacin da wani jirgin ƙasa yake wucewa kusa da dajin. Hakan ya tuna mana abin da aka rubuta a Yaƙub 3:5 cewa: “Duba yadda wuta ƙanƙanuwa ta kan kunna babban kurmi!” Me ya sa wannan marubucin Littafi Mai Tsarki ya yi irin wannan magana? </p>
<p> 2 An bayyana abin da Yaƙub yake nufi a aya ta 6 cewa: “Harshe kuwa wuta ne.” Harshe a wannan ayar yana nufin maganar da muke yi, kamar wuta, furucinmu yana iya ɓarna sosai. Littafi Mai Tsarki ya ce “mutuwa da rai suna cikin ikon harshe.” (Mis. 18:21) Shin hakan yana nufin cewa za mu daina yin magana domin kada mu ɓata wa wani rai ne? A’a. Ba za mu daina yin amfani da wuta don kada ta ƙona mu ba. Maimakon haka, za mu mai da hankali ga yadda muke amfani da wuta. Alal misali, za mu iya yin amfani da wuta mu dafa abinci, mu ji ɗumi kuma mu haskaka gidanmu. Hakazalika, idan muka mai da hankali ga yadda muke magana, za mu iya yin amfani da furucinmu don mu yabi Jehobah kuma mu amfani wasu.—Zab. 19:14. </p>
<p> 3. Waɗanne batutuwa uku ne game da yin magana za mu tattauna? </p>
<p> 3 Jehobah ya ba mu baiwar bayyana ra’ayinmu da kuma yadda muke ji, kuma muna amfani da wannan baiwar ta wurin yin magana ko kuma ta yin yaren kurame. Saboda haka, ta yaya za mu yi amfani da wannan baiwa mai kyau don mu ƙarfafa wasu? (Karanta Yaƙub 3:9, 10.) Za mu tattauna abubuwa uku masu muhimmanci sa’ad da muke yin magana, wato lokacin da ya kamata mu yi magana, abin da ya kamata mu faɗa da kuma yadda za mu yi magana? </p>
<p> LOKACIN DA YA KAMATA KA YI MAGANA </p>
<p> 4. Ka ba da misalin lokacin da ya dace mutum ya yi “shiru.” </p>
<p> 4 Duk da cewa muna yin magana kullum, bai dace mu riƙa yin magana a kowane lokaci ba. Littafi Mai Tsarki ya ce akwai “lokacin shiru.” (M. Wa. 3:7) Yin shiru a lokacin da wasu suke magana yana nuna cewa muna daraja su. (Ayu. 6:24) Ƙari ga haka, bai dace mu riƙa magana a kan abin da bai shafe mu da kuma abin da bai dace mutane su sani ba. (Mis. 20:19) Ya dace mu kame kanmu sa’ad da mutane suka ɓata mana rai.—Zab. 4:4. </p>
<p> 5. Ta yaya za mu nuna godiya ga baiwar yin magana da Allah ya ba mu? </p>
<p> 5 Amma kuma Littafi Mai Tsarki ya ce akwai “lokacin magana.” (M. Wa. 3:7) Idan abokinka ya ba ka kyautar wani abu mai kyau, shin za ka ɓoye shi ne? A’a, maimakon haka, za ka nuna godiya ta wajen yin amfani da kyautar. Saboda haka, muna nuna godiya ga baiwar yin magana da Jehobah ya ba mu ta wajen yin magana a hanyar da ta dace. Hakan ya ƙunshi furta ra’ayinmu da kuma faɗan abin da muke bukata. Ƙari ga haka, za mu ƙarfafa mutane ta furucinmu kuma mu yabi Allah. (Zab. 51:15) Ta yaya za mu san lokacin da ya dace mu yi “magana”? </p>
<p> 6. Ta yaya Littafi Mai Tsarki ya nuna muhimmancin yin magana a lokacin da ya dace? </p>
<p> 6 Kalaman da ke rubuce a Misalai 25:11 sun nuna muhimmancin yin magana a lokacin da ya dace: “Magana a kan kari tana kama da tuntuwa na zinariya cikin kwanduna na azurfa.” Aful na zinariya suna da kyau sosai, amma sun fi kyau idan aka yi zubin a kan azurfa. Hakazalika, yin magana a lokacin da ya dace zai sa mutane su saurari maganarmu kuma su bi shawararmu. Ta yaya za mu yi hakan? </p>
<p> 7, 8. Ta yaya ’yan’uwanmu da ke Japan suka yi koyi da misalin Yesu ta wajen yin magana game da tashin matattu a lokacin da ya dace? </p>
<p> 7 Wataƙila abin da muke so mu faɗa yana da daɗin ji, amma idan ba mu yi hakan a lokacin da ya dace ba, mutane ba za su fahimci ko kuma amince da abin da muke faɗa ba. (Karanta Misalai 15:23.) Alal misali, a watan Maris, 2011, girgizar ƙasa da tsunami sun addabi wasu wurare a gabashin ƙasar Japan kuma birane da yawa sun halaka sanadiyyar haka. Mutane fiye da 15,000 ne suka mutu. Ko da yake Shaidun Jehobah da ke wurin sun yi rashin danginsu da abokansu, suna son su yi amfani da Littafi Mai Tsarki don su taimaka wa waɗanda suke cikin irin wannan yanayin. Ƙari ga haka, sun san cewa yawancin mutanen suna bin addinin Budha kuma ba su san koyarwar Littafi Mai Tsarki ba. ’Yan’uwanmu sun fahimci cewa wannan ba lokacin gaya wa masu makoki game da tashin matattu ba. Maimakon haka, sun yi musu ta’aziyya da kuma bayyana musu dalilin da ya sa mutanen kirki suke shan wahala. </p>
<p> 8 Yesu ya san lokacin yin shiru da kuma lokacin da ya dace ya yi magana. (Yoh. 18:33-37; 19:8-11) Akwai lokacin da ya gaya wa almajiransa: “Ina da sauran zance da yawa da zan yi maku tukuna, amma ba ku iya ku ɗauke su yanzu ba.” (Yoh. 16:12) Shaidu da ke gabashin ƙasar Japan sun bi misalin Yesu. Bayan shekara biyu da rabi da tsunamin ya faru, sun yi kamfen na rarraba warƙa Bishara ta Mulki na 38, mai jigo “Matattu Za Su Sake Rayuwa Kuwa?” A wannan lokacin, mutane da yawa sun karɓi warƙar kuma abin da suka karanta game da tashin matattu ya ƙarfafa su sosai. Ya kamata mu ma mu yi tunani game da al’ada da imanin mutane da ke yankinmu don mu san lokacin da ya dace mu yi musu magana. </p>
<p> 9. A waɗanne yanayi ne ya kamata mu yi magana? </p>
<p> 9 Ya kamata mu san yanayin da ya dace mu yi magana. Alal misali, wani yana iya ɓata mana rai, ko da bai da niyyar yin hakan. A wannan lokacin ya kamata mu yi tunani ko ya dace mu ba da amsa don abin da ya faɗa. Idan muna son mu yi magana, ba zai dace mu yi hakan sa’ad da muke fushi don wannan zai sa mu yi magana da garaje. (Karanta Misalai 15:28.) Ko kuma wataƙila muna son mu gaya wa danginmu game da Jehobah, wajibi ne mu kasance da haƙuri kuma mu yi tunani sosai a kan abin da muke son mu faɗa. Ƙari ga haka, muna bukatar mu yi hakan a lokacin da za su so su saurare mu. </p>
<p> ABIN DA YA KAMATA KA FAƊA </p>
<p> 10. (a) Me ya sa ya kamata mu mai da hankali ga abin da muke faɗa? (b) Wace hanyar yin magana ce ya kamata mu guji? </p>
<p> 10 Abin da muka faɗa zai iya sa mutane farin ciki ko kuma ya sa su baƙin ciki. (Karanta Misalai 12:18.) Mutane da yawa a duniya suna amfani da kalmomi da za su sa mutane baƙin ciki. Suna koyan wannan daga fina-finai ko shirye-shiryen talabijin da ke sa su “wasa harshensu kamar takobi” kuma su yi amfani da “kibawunsu, wato maganganu masu-zafi.” (Zab. 64:3) Ya kamata Kirista ya guji wannan halin. Alal misali “maganganu masu zafi” sun ƙunshi yin baƙar magana da ke sa a raina ko tsauta wa wasu. Wasu suna yin hakan don su sa mutane dariya, amma yana kawo cin mutunci. Baƙar magana yana cikin furuci da ya kamata Kiristoci su daina amfani da su. Yana da kyau mu yi furuci na ban dariya, amma bai kamata mu yi hakan ta wajen yin magana da zai ɓata wa mutane rai ko kunyantar da su ba. Littafi Mai Tsarki ya ce: “Kada kowane ruɓaɓɓen zance shi fita daga cikin bakinku, sai irin abin da ke mai-kyau garin ginawa yayin da ake bukata, domin shi ba da alheri ga waɗanda suke ji.”—Afis. 4:29, 31. </p>
<p> 11. Mene ne zai taimaka mana mu yi maganar da ta dace? </p>
<p> 11 Yesu ya ce “daga cikin yalwar zuciya baki ya kan yi magana.” (Mat. 12:34) Wannan yana nufin cewa abubuwan da muke faɗa yana nuna abin da ke cikin zuciyarmu. Saboda haka, idan muna son mutane kuma mun damu da su da gaske, hakan zai sa mu yi amfani da furucin da suka dace sa’ad da muke musu magana. Ƙari ga haka, zai sa mu yi maganganu masu daɗi da kuma ban ƙarfafa. </p>
<p> 12. Mene ne zai taimaka mana mu yi amfani da kalmomin da suka dace? </p>
<p> 12 Muna bukatar mu yi ƙoƙari sosai don mu yi amfani da kalmomin da suka dace. Ko Sarki Sulemanu mai hikima ya yi tunani da kuma bincike sosai don “ya sami magana masu-daɗin ji” da kalmomin gaskiya da suka dace. (M. Wa. 12:9, 10) Shin mene ne zai taimaka mana mu yi amfani da kalmomi “masu-daɗin ji”? Muna iya karanta Littafi Mai Tsarki da kuma littattafanmu don mu ga yadda ake yin amfani da kalmomi. Muna iya koyan ma’anar furuci da ba mu fahimta ba. Ƙari ga haka, muna iya koyan faɗin magana a yadda furucinmu zai amfani mutane. Sa’ad da Littafi Mai Tsarki yake magana game da dangantakar da ke tsakanin Jehobah da Ɗansa na fari, ya ce: “Ubangiji Yahweh ya ba ni [Yesu] harshe na koyayyun mutane, domin in san yadda zan tokare da magana wanda ya gaji.” (Isha. 50:4) Yin tunani sosai a kan abin da muke so mu faɗa zai taimaka mana mu yi amfani da kalmomi masu daɗin ji. (Yaƙ. 1:19) Muna iya tambayar kanmu, ‘Idan na yi wannan maganar, shin mutumin zai fahimci abin da nake gaya masa? Ta yaya abin da na faɗa zai shafe shi?’ </p>
<p> 13. Me ya sa yin magana da yake da sauƙin fahimta yake da muhimmanci? </p>
<p> 13 Ana busa ƙaho a ƙasar Isra’ila don a gaya wa taron jama’a su haɗu ko kuma su koma tantinsu. Ƙari ga haka, ana busa ƙahoni don a gaya wa sojoji su yi shirin yaƙi. Shi ya sa Littafi Mai Tsarki ya yi amfani da busa ƙaho don ya kwatanta amfanin yin magana da ke da sauƙin fahimta. Idan aka busa ƙaho da ba a fahimta ba, hakan zai iya kasance da lahani ga sojoji. Hakazalika, idan ba mu yi magana a yadda mutane za su fahimta ba, hakan zai iya rikitar da su ko kuma su gaskata abin da ba daidai ba. Duk da haka, ya kamata mu mai da hankali don kada abin da muke faɗa ya zama raini ko kuma mu kasance da rashin mutunci.—Karanta 1 Korantiyawa 14:8, 9. </p>
<p> 14. Ka ba da misalin yadda Yesu ya yi amfani da furuci mai sauƙin fahimta. </p>
<p> 14 An nuna misali mai kyau a yadda Yesu ya yi amfani da kalmomi masu sauƙin fahimta a cikin Matta sura 5 zuwa 7. A jawabinsa, bai yi ƙoƙari ya burge mutane ta wajen yin amfani da kalmomi masu wuya da ba su dace ba. Kuma bai faɗi abubuwa da za su ɓata wa mutane rai ba. Yesu ya koyar da abubuwa masu muhimmanci da suke da ma’ana masu zurfi, amma ya yi hakan a hanyar da take da sauƙin fahimta. Alal misali, lokacin da Yesu yake son ya tabbatar wa almajiransa cewa bai kamata su damu game da abinci da za su ci a kowace rana ba, ya bayyana musu cewa Jehobah yana ciyar da tsuntsaye, kuma ya tambaye su: “Ku ba ku fi su daraja da yawa ba?” (Mat. 6:26) Ta yin amfani da waɗannan kalmomi masu sauƙin fahimta, Yesu ya taimaka musu su fahimci wani darasi mai muhimmanci kuma hakan ya ƙarfafa su sosai. Bari mu tattauna batu na uku na furucinmu da yake da muhimmanci. </p>
<p> YADDA YA KAMATA KA YI MAGANA </p>
<p> 15. Me ya sa ya kamata mu yi maganar alheri ga mutane? </p>
<p> 15 Yadda muke wa mutane magana yana da muhimmanci sosai. Sa’ad da Yesu ya ba da jawabi a majalisar da ke garinsu a Nazarat, mutane sun yi ‘mamaki da zantattukan alheri da suka fito daga bakinsa.’ (Luk. 4:22) Idan muka yi wa mutane magana a hanyar da ta dace, za su saurare mu kuma su amince da abin da muka faɗa. (Mis. 25:15) Idan muna daraja mutane kuma mun damu da yadda suke ji, za mu riƙa yi musu maganar alheri. Abin da Yesu ya yi ke nan. Alal misali, sa’ad da Yesu ya ga yadda taron jama’a suke ƙoƙari su je su sami shi don su ji koyarwarsa, sai ya ji tausayinsu kuma “ya fara koya masu abu da yawa.” (Mar. 6:34) Ko a lokacin da ake zaginsa, Yesu bai rama ba ta wajen yin baƙar magana.—1 Bit. 2:23. </p>
<p> 16, 17. (a) Ta yaya za mu yi koyi da Yesu sa’ad da muke magana da iyalanmu da kuma abokanmu a cikin ikilisiya? (Ka duba hoton da ke shafi na 18.) (b) Ka ba da misali da ya nuna amfanin yin maganar alheri. </p>
<p> 16 Ko da yake muna ƙaunar iyalanmu da abokanmu, bai kamata mu yi musu baƙar magana don mun san su sosai ba. Muna iya ganin cewa ba ma bukatar mu mai da hankali a yadda muke musu magana. Shin Yesu ya yi wa abokansa baƙar magana? A’a! Sa’ad da suka ci gaba da musu a kan wanda ya fi girma, Yesu ya yi musu gargaɗi da maganar alheri kuma ya yi musu kwatanci da ƙaramin yaro. (Mar. 9:33-37) Dattawa suna iya yin koyi da Yesu ta wajen ba da gargaɗi “cikin ruhun tawali’u.”—Gal. 6:1. </p>
<p> 17 Sa’ad da wani ya faɗi abin da ya ɓata mana rai, zai fi kyau mu amsa ta yin furuci mai kyau. (Mis. 15:1) Alal misali, ɗan wata ’yar’uwa yana yin abubuwan da ba su dace ba kuma yana nuna cewa yana bauta wa Jehobah. Sai wata ’yar’uwa ta ce mata: “Allah-sarki, ba ki tarbiyyartar da ɗanki da kyau ba.” Ta faɗi hakan ne ba don ta ɓata wa mahaifiyar rai ba. Sai mahaifiyar yaron ta yi tunani kuma ta ce: “Da gaske ne cewa, abubuwa sun ɓace a yanzu, amma har ila ina kan tarbiyyartar da shi. Ki tambaye ni bayan Armageddon, sai mu san ko abin da kika faɗa gaskiya ne.” Amsar da mahaifiyar ta ba da ya sa sun ci gaba da abokantaka. Ƙari ga haka, ɗanta yana sauraronsu sa’ad da suke wannan maganar kuma hakan ya ƙarfafa shi. Ya fahimci cewa har ila mahaifiyarsa ta tabbata da shi, sai ya daina cuɗanya da abokan banza. Da shigewar lokaci sai ya yi baftisma kuma daga baya ya yi hidima a Bethel. Ko muna magana ga ’yan’uwanmu ko iyalanmu ko kuma mutane da ba mu sani ba, ya kamata maganarmu “ya kasance tare da alheri, gyartace da gishiri.”—Kol. 4:6. </p>
<p> 18. Ta yaya bin misalin Yesu zai taimaka mana mu yi amfani da kalmomi masu daɗin ji? </p>
<p> 18 Hakika, gaya wa mutane abin da muke tunaninsa da kuma yadda muke ji, baiwa ce mai kyau daga Jehobah. Idan muka bi misalin Yesu, za mu san lokacin da ya kamata mu yi magana, mu san abin da ya kamata mu faɗa kuma furucinmu ya kasance da daɗin ji. Idan muka yi hakan, furucinmu zai ƙarfafa mutane kuma mu faranta wa Jehobah rai, wanda ya ba mu baiwar yin magana. </p>
<p> https://assetsnffrgf-a.akamaihd.net/assets/m/2015924/univ/art/2015924_univ_sqr_xl.jpg </p>
<p> https://assetsnffrgf-a.akamaihd.net/assets/a/w/HA/20151215/wpub/w_HA_20151215_lg.jpg </p>
<p> https://assetsnffrgf-a.akamaihd.net/assets/a/w/HA/20151215/wpub/w_HA_20151215_lg.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littafin-taro-na-jw/janairu-2017-mwb/tsarin-ayyuka-na-2-8-ga-janairu/Jehobah-yana-kula-da-mutanensa/" parent_folder="web1" id="file8065222" filename="Jehobah-yana-kula-da-mutanensa">
<p> Kamar yadda maigida yake kula da baƙinsa, haka ma Jehobah yake tanadar mana da abubuwa na ibada. </p>
<p> “Ubangiji mai-runduna za ya yi wa dukan al’ummai biki” </p>
<p> 25:6 </p>
<p> Idan mutane sun ci abinci tare a zamanin dā, hakan na nufin cewa su abokai ne kuma suna zaman lafiya </p>
<p> ‘Abinci mai-māi . . . da ruwan anab gyartacce sarai’ </p>
<p> Abinci mai māi da kuma ruwan anab gyartacce yana wakiltar abubuwa masu kyau da Jehobah yake mana tanadinsu don ibadarmu </p>
<p> https://assetsnffrgf-a.akamaihd.net/assets/m/202017004/univ/art/202017004_univ_sqr_xl.jpg </p>
<p> LITTAFIN TARO DON RAYUWA TA KIRISTA DA HIDIMARMU Janairu 2017 </p>
<p> https://assetsnffrgf-a.akamaihd.net/assets/a/mwb/HA/201701/wpub/mwb_HA_201701_lg.jpg </p>
<p> LITTAFIN TARO DON RAYUWA TA KIRISTA DA HIDIMARMU Janairu 2017 </p>
<p> https://assetsnffrgf-a.akamaihd.net/assets/a/mwb/HA/201701/wpub/mwb_HA_201701_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/mujalla/hasumiyar-tsaro-na-nazari-agusta-2017/kana-shirye-ka-jira-da-hakuri/" parent_folder="web1" id="file8065318" filename="kana-shirye-ka-jira-da-hakuri">
<p> 1, 2. (a) Me zai iya sa mu yi tambayar nan: “Har yaushe?” (b) Me ya sa misalan bayin Allah a dā za su iya ƙarfafa mu? </p>
<p> ANNABI Ishaya da Habakkuk sun taɓa yin wannan tambayar: “Har yaushe?” (Isha. 6:11; Hab. 1:2) Sa’ad da Sarki Dauda yake rubuta Zabura ta 13 ya yi tambayar nan: “Har yaushe” sau huɗu. (Zab. 13:​1, 2) Ban da haka ma, Yesu ya yi wannan tambayar sa’ad da yake tattaunawa da wasu mutane marasa bangaskiya. (Mat. 17:17) Saboda haka, bai kamata mu ma mu yi mamaki ba idan muka yi wannan tambayar. </p>
<p> 2 Me zai iya sa mu yi wannan tambayar: “Har yaushe?” Wataƙila an taɓa yi mana rashin adalci. Ko kuma wataƙila muna fama da tsufa ko ciwo ko kuma matsalolin da mutane suke fama da su a waɗannan kwanaki na ƙarshe. (2 Tim. 3:1) Ko kuma halayen mutanen da muke zama da su yana ɓata mana rai. Ko da wace irin matsala muke da shi, muna samun ƙarfafa sa’ad da muka tuna cewa bayin Jehobah a dā ma sun yi tambayar nan, “har yaushe?” Kuma Jehobah bai tsauta musu don sun yi hakan ba! </p>
<p> 3. Mene ne zai iya taimaka mana sa’ad da muka sami kanmu a cikin tsaka mai wuya? </p>
<p> 3 Mene ne zai iya taimaka mana sa’ad da muka sami kanmu a cikin tsaka mai wuya? An hure ɗan’uwan Yesu mai suna Yaƙub ya rubuta cewa: “Ku yi haƙuri fa, ’yan’uwa har zuwan Ubangiji.” (Yaƙ. 5:7) Babu shakka, dukanmu muna bukatar mu zama masu haƙuri. Amma mene ne za mu yi don mu kasance da wannan halin? </p>
<p> MENE NE YIN HAƘURI YA ƘUNSA? </p>
<p> 4, 5. (a) Mene ne yin haƙuri ya ƙunsa? (b) Yaya almajiri Yaƙub ya kwatanta wani fannin haƙuri? (Ka duba hoton da ke shafi na 3.) </p>
<p> 4 Littafi Mai Tsarki ya nuna cewa ruhu mai tsarki ne yake sa mutum ya zama mai haƙuri. Kuma idan ba tare da taimakon Allah ba, ba za mu iya kasancewa da wannan halin yadda ya kamata ba. Halin nan haƙuri baiwa ce da Allah ya ba mu. Kuma idan mu masu haƙuri ne, hakan zai taimaka mana mu yi ƙaunar Allah sosai. Ban da haka ma, idan muna haƙuri za mu riƙa ƙaunar ’yan’uwanmu sosai. Haƙuri yakan sa a kasance da zumunci amma rashin haƙuri yakan ɓata zumunci. (1 Kor. 13:4; Gal. 5:22) Haƙuri ya ƙunshi wasu halayen da ya kamata Kiristoci su koya. Alal misali, haƙuri yana da alaƙa da jimrewa don yana taimaka mana mu daure sa’ad da muke shan wahala kuma mu zama da ra’ayin da ya dace. (Kol. 1:11; Yaƙ. 1:​3, 4) Ƙari ga haka, idan muna da haƙuri za mu iya jimre sa’ad da ake tsananta mana ba tare da yin ramako ba amma mu kasance da ƙarfin hali ko da me ya faru. Kuma Littafi Mai Tsarki ya ƙarfafa mu mu riƙa jira. An tattauna hakan a littafin Yaƙub 5:​7, 8. (Karanta.) </p>
<p> 5 Me ya sa za mu kasance a shirye mu riƙa jiran Jehobah? Yaƙub ya kwatanta yanayinmu da na manomi. Ko da yake manomi yana aiki tuƙuru don ya yi shuki, ba shi da iko ya tsara yadda abin da ya shuka zai girma. Ba zai iya sa abin da ya shuka ya yi girma da sauri ba. Dole ne ya yi haƙuri kuma ya jira “amfanin ƙasa mai-tamani.” Hakazalika, akwai wasu abubuwan da ba za mu iya tsara su yadda muke so ba sai dai mu jira lokacin da Jehobah zai cika alkawarin da ya yi mana. (Mar. 13:​32, 33; A. M. 1:7) Kamar manomin nan, wajibi ne mu yi haƙuri kuma mu jira. </p>
<p> 6. Wane darasi za mu iya koya daga misalin annabi Mikah? </p>
<p> 6 Abubuwan da muke fuskanta a yau iri ɗaya ne da na mutanen zamanin annabi Mikah. Wannan annabin ya yi rayuwa ne a lokacin da wani mugun Sarki mai suna Ahaz yake sarauta kuma a lokacin ana rashin adalci sosai. Kuma mutanen da suke wurin suna yin “abin da ke mugu” ko mugunta da ƙwazo. (Karanta Mikah 7:​1-3.) Annabi Mikah ya fahimci cewa ba zai iya magance wannan matsalar ba. To, me zai yi yanzu? Ya ce: “Amma ni dai zan saurara ga Ubangiji [zan yi haƙuri sa’ad da nake jira]; zan jira Allah na cetona; Allahna za ya ji ni.” (Mi. 7:7) Kamar yadda ya faru a zamanin Mikah ya kamata mu ma mu “jira Allah.” </p>
<p> 7. Me ya sa bai kamata mu yi zaman jiran Jehobah kawai ba? </p>
<p> 7 Idan muna da bangaskiya kamar na Mikah za mu kasance a shirye mu ci gaba da jiran Jehobah. Kuma yanayinmu ba kamar na fursuna da aka sa shi dole ya jira hukuncin kisa ko da yake ba ya son hukuncin da za a yi masa ba. Mu muna jiran Jehobah da zuciya ɗaya don mun san cewa zai cika alkawarinsa na ba mu rai na har abada a daidai lokacin da ya dace! Don haka, muna ‘haƙuri da jimrewa tare da farin ciki.’ (Kol. 1:​11, 12) Amma Jehobah ba zai yi farin ciki ba idan sa’ad da muke jiransa muna gunaguni cewa ba ya aikatawa da sauri.​—Kol. 3:12. </p>
<p> MISALAN MUTANE DA SUKA YI ZAMAN JIRA </p>
<p> 8. Me ya kamata mu tuna da shi sa’ad da muke tunani a kan misalan bayin Allah na dā? </p>
<p> 8 Za mu kasance da ra’ayin da ya dace sa’ad da muke jira idan muka bincika labarin bayin Allah masu aminci na dā waɗanda suka jira Jehobah ya cika alkawarinsa. (Rom. 15:4) Sa’ad da kake tunani sosai a kan misalansu, bai kamata ka manta da irin dogon lokacin da suka yi suna jira da ra’ayin da suka kasance da shi sa’ad da suke jira da kuma albarka da suka samu don haƙurin da suka yi. </p>
<p> 9, 10. Har tsawo wane lokaci ne Ibrahim da Saratu suka jira Jehobah ya cika alkawarinsa? </p>
<p> 9 Bari mu bincika labarin Ibrahim da matarsa Saratu. Su biyun suna cikin ‘waɗanda suka gāji alkawarai ta wurin bangaskiya da haƙuri.’ Littafi Mai Tsarki ya ce “bayan da [Ibrahim] ya jimre da haƙuri,” ya karɓi alkawarin da Jehobah ya yi masa cewa zai albarkace shi kuma ya sa zuriyarsa ta hayayyafa. (Ibran. 6:​12, 15) Me ya sa Ibrahim yake bukatar ya yi haƙuri? A taƙaice, zai ɗauki lokaci sosai kafin a cika alkawarin da aka yi masa. Alkawarin da Jehobah ya yi wa Ibrahim ya soma cika a 14 ga Nisan a shekara ta 1943 kafin haihuwar Yesu. A lokacin da shi da matarsa Saratu da kuma ’yan gidansa suka ketare Kogin Yufiretis kuma suka shiga Ƙasar Alkawari. Ibrahim ya jira har shekara 25 kafin ya haifi ɗansa Ishaku a shekara ta 1918 kafin haihuwar Yesu. Ban da haka ma, ya sake jira shekaru 60 kafin a haifi jikokinsa Isuwa da Yakubu a shekara ta 1858 kafin haihuwar Yesu.​—Ibran. 11:9. </p>
<p> 10 Yaya faɗin ƙasar da Ibrahim ya gāda yake? Littafi Mai Tsarki ya ce: ‘[Jehobah] ba ya kuwa ba shi gādo cikinta ba, ko misalin takin sawu: amma ya yi masa alkawari za ya ba shi ita abin mulki, har ga zuriyarsa daga bayansa, ko da yake ba shi da ɗa tukuna.’ (A. M. 7:5) Sai bayan shekaru 430 da Ibrahim ya ketare Kogin Yufiretis ne aka tsara zuriyarsa suka zama al’umma da za ta gāji ƙasar.​—Fit. 12:​40-42; Gal. 3:17. </p>
<p> 11. Me ya sa Ibrahim ya jira Jehobah kuma wace albarka zai samu don haƙurin da ya yi? </p>
<p> 11 Ibrahim yana da bangaskiya sosai shi ya sa ya jira Jehobah da zuciya ɗaya. (Karanta Ibraniyawa 11:​8-12.) Ibrahim ya kasance da ra’ayi mai kyau ko da yake Jehobah bai cika alkawarin da ya yi a zamaninsa ba. Babu shakka, Ibrahim zai yi farin ciki sosai idan aka ta da shi zuwa aljanna a duniya kuma ya ga yadda aka rubuta labarinsa da na zuriyarsa a cikin Littafi Mai Tsarki.* Ban da haka ma, zai yi farin ciki ya ga yadda alkawarin da aka masa cewa zuriyarsa za ta taimaka wa dukan mutane zai sa a cika nufin Jehobah! Kuma zai fahimci cewa yadda ya jira na dogon lokaci ne ya sa aka sami albarka. </p>
<p> 12, 13. Me ya sa Yusufu yake bukatar ya zama mai haƙuri, kuma wane irin ra’ayi ne ya kasance da shi? </p>
<p> 12 Yusufu tattaba kunnen Ibrahim ya jira Jehobah da zuciya ɗaya. Me ya faru da shi? An yi masa rashin adalci. Ta yaya? ’Yan’uwansa sun sayar da shi kuma ya zama bawa a lokacin da yake shekara 17. Bayan haka, sai aka masa sharri cewa ya so ya yi wa matar shugabansa fyaɗe kuma aka saka shi a fursuna. (Far. 39:​11-20; Zab. 105:​17, 18) Ko da yake shi mai adalci ne, ya sha wahala maimakon ya sami albarka. Amma bayan shekara 13 sai yanayinsa ya canja nan da nan. An sāke shi daga fursuna kuma ya zama mutum mafi girma na biyu a ƙasar Masar.​—Far. 41:​14, 37-43; A. M. 7:​9, 10. </p>
<p> 13 Wannan rashin adalci da aka yi ma Yusufu ya sa shi fushi ne? Hakan ya sa shi ya daina amincewa da Jehobah ne? A’a. Me ya taimaka wa Yusufu ya jira da zuciya ɗaya? Bangaskiyarsa ce ga Jehobah. Don ya ga yadda Jehobah ya albarkace shi shi ya sa ya gaya wa ’yan’uwansa cewa: “Kada ku ji tsoro: ni maimakon Allah ne? Ku dai, kuka nufe ni da mugunta; amma Allah ya nufi alheri, domin shi sanya a yi ceton mutane da yawa, kamar yadda yake yau.” (Far. 50:​19, 20) Babu shakka, Yusufu ya fahimci cewa yadda ya jira na dogon lokaci ya sa ya sami albarka. </p>
<p> 14, 15. (a) Wane darasi muka koya daga Dauda? (b) Me ya taimaka wa Dauda ya yi haƙuri sa’ad da yake jira? </p>
<p> 14 Sarki Dauda ma ya sha wulaƙanci sosai. Ko da yake Jehobah ya zaɓe Dauda ya zama sarkin Isra’ila tun yana ƙarami, sai da ya yi shekaru 15 yana jira kafin ya zama sarki. (2 Sam. 2:​3, 4) Kuma a lokacin da yake jira, Sarki Saul yana nema ya kashe shi.* A sakamakon haka, Dauda ya yi gudun hijira zuwa wasu ƙasashe, kuma a wasu lokuta a kogwanni yake ɓuya. Ko da yake daga baya an kashe Saul a yaƙi, sai da Dauda ya jira na tsawon shekaru bakwai kafin aka ba shi ikon yin sarauta bisa al’ummar Isra’ila.​—2 Sam. 5:​4, 5. </p>
<p> 15 Me ya sa Dauda ya jira Jehobah? Mun sami amsar a zaburar da muka ambata ɗazu da ya tambayi Jehobah sau huɗu: “Har yaushe?” Sai ya ce: “Na dogara ga jinƙanka; zuciyata za ta yi murna cikin cetonka: Zan raira waƙa ga Ubangiji, gama ya kyauta mini.” (Zab. 13:​5, 6) Dauda ya dogara ga Jehobah kuma ya san zai yi masa jin ƙai. Ƙari ga haka, ya jira lokacin da Jehobah zai cece shi, ban da haka, ya tuna yadda Jehobah ya taimaka masa a dā. Babu shakka, Dauda ya san cewa idan ya jira, zai sami albarka. </p>
<p> Idan ya zo ga yin haƙuri, Jehobah ba ya bukatarmu mu yi wani abu da shi da kansa ba zai iya yi ba </p>
<p> 16, 17. Ta yaya Jehobah da Yesu suka kafa mana misali mai kyau na kasancewa da haƙuri sa’ad da muke jira? </p>
<p> 16 Idan ya zo ga yin haƙuri, Jehobah ba ya bukatarmu mu yi wani abu da shi da kansa ba ya so ya yi. Ya kafa mana misali mai kyau na kasancewa da haƙuri sa’ad da muke jira. (Karanta 2 Bitrus 3:9.) Jehobah ya yi dubban shekaru yana jira don a warware matsalar da Shaiɗan ya jawo a lambun Adnin. Yana haƙuri sa’ad da yake “sauraro” ko jiran lokacin da za a tsarkake sunansa. Kuma waɗanda suka yi haƙuri suna jiransa ma za su sami albarka sosai​—Isha. 30:18. </p>
<p> 17 Yesu ma ya kasance da haƙuri sa’ad da yake jira. Ko da yake ya jimre sa’ad da yake duniya kuma ya ba da hadayar fansa a shekara ta 33 a zamaninmu, sai da ya jira har shekara ta 1914 kafin ya soma sarauta. (A. M. 2:​33-35; Ibran. 10:​12, 13) Ban da haka ma, sai bayan sarautar Yesu na shekaru dubu kafin a hallaka maƙiyansa gaba ɗaya. (1 Kor. 15:25) Ko da yake zai jira na dogon lokaci, amma muna da tabbaci cewa zai sami albarka. </p>
<p> ME ZAI TAIMAKA MANA? </p>
<p> 18, 19. Me zai taimaka mana mu yi haƙuri sa’ad da muke jira? </p>
<p> 18 Babu shakka, dukanmu muna bukatar mu kasance da ra’ayi mai kyau sa’ad da muke jira kuma mu yi haƙuri sa’ad da muke yin hakan. Amma me zai taimaka mana mu yi hakan? Ka yi addu’a Allah ya ba ka ruhu mai tsarki. Kuma ka riƙa tunawa cewa haƙuri yana cikin ’yar ruhu. (Afis. 3:16; 6:18; 1 Tas. 5:​17-19) Ka roƙi Jehobah ya taimaka maka ka kasance da haƙuri sa’ad da yake jira. </p>
<p> 19 Ban da haka ma, ya kamata mu tuna da abin da ya taimaka wa Ibrahim da Yusufu da kuma Dauda su yi haƙuri sa’ad da suke jiran alkawarin da Jehobah ya yi musu. Me ke nan? Bangaskiyarsu ce ga Jehobah da kuma ganin yadda ya taimaka musu. Ba su mai da hankali ga kansu da abubuwan da za su sa su farin ciki ba. Kuma idan muka yi tunani sosai a kan yadda yanayinsu ya canja daga baya, hakan zai taimaka mana mu kasance da ra’ayin da ya dace kuma mu yi haƙuri sa’ad da muke jira. </p>
<p> 20. Me ya kamata mu ƙudiri aniyar yi? </p>
<p> 20 Mun kuɗiri aniya cewa za mu jimre sa’ad da muke jira ko da muna fuskantar gwaji da kuma matsaloli. Kuma a wasu lokuta, za mu iya yin baƙin ciki kuma mu ce: “Har yaushe, ya Ubangiji?” (Isha. 6:11) Amma da taimakon ruhu mai tsarki dukanmu za mu iya mu yi magana kamar Irmiya cewa: ‘Ubangiji rabona ne, . . . Zan sa bege’ wato, in jira shi.​—Mak. 3:​21, 24. </p>
<p> ^ sakin layi na 11 An rubuta labarin Ibrahim a surori guda 15 na littafin Farawa. Ban da haka ma, waɗanda suka rubuta Nassosin Hellenanci na Kirista sun ambaci Ibrahim fiye da sau 70. </p>
<p> ^ sakin layi na 14 Ko da yake Jehobah ya ƙi Sarki Saul bayan da ya yi sarauta na shekaru biyu, Jehobah ya bar shi ya yi sarauta har na tsawon shekaru 38.​—1 Sam. 13:1; A. M. 13:21. </p>
<p> https://assetsnffrgf-a.akamaihd.net/assets/m/2017521/univ/art/2017521_univ_sqr_xl.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littattafai/bible-stories/Sashe-na-2-Daga-Tufana-Zuwa-Ceto-Daga-%C6%98asar-Masar/labari-na-19-yakubu-yana-da-babban-iyali/" parent_folder="web1" id="file8065487" filename="labari-na-19-yakubu-yana-da-babban-iyali">
<p> DUBI wannan babban iyali. Waɗannan sune ’ya’yan Yakubu 12. Kuma yana da ’ya’ya mata ma. Ka san sunan ko ɗaya daga cikin waɗannan yaran. Bari mu koyi sunan wasu daga cikinsu. </p>
<p> Lai’atu ta haifi Reuben, Simeon, Lawi, da Yahuda. Da Rahila ta ga cewa ba ta haifi ’ya’ya ba, ta yi baƙin ciki ƙwarai. Sai ta bai wa Yakubu baiwarta Bilhah, sai Bilhah ta haifi ’ya’ya biyu masu suna Dan da Naphtali. Sai kuma Lai’atu ta bai wa Yakubu baiwarta Zilpah, sai Zilpah ta haifi Gad da Asher. Lai’atu a ƙarshe ta sake haifan ’ya’ya biyu, Issachar da Zebulun. </p>
<p> A ƙarshe Rahila ma ta haifi ɗa. Ya ba shi suna Yusufu. A gaba za mu koyi abubuwa da yawa game da Yusufu, domin ya zama muhimmin mutum. Waɗannan sune ’ya’ya 11 da aka haifa wa Yakubu sa’ad da yake tare da baban Rahila Laban. </p>
<p> Yakubu yana da wasu ’ya’ya mata, amma sunan guda ce kawai Littafi Mai Tsarki ya ba da sunanta. Sunanta Dinah. </p>
<p> Lokacin da Yakubu zai rabu da Laban ya koma ƙasar Kan’ana ya yi. Sai ya tara babban iyalinsa da kuma babban garkensa na tumaki da shanu, ya fara doguwar tafiyar. </p>
<p> Bayan Yakubu da iyalinsa sun isa Kan’ana sun ɗan daɗe, Rahila ta sake haifan wani yaro. Ta haihu ne sa’ad da suke tafiya. Rahila ta sha wuya, a ƙarshe ta mutu wurin haihuwa. Amma ɗan yaron yana lafiya. Yakubu ya sa masa suna Banyamin. </p>
<p> Muna so mu tuna da sunan ’ya’yan Yakubu 12 domin dukan al’ummar Isra’ila ta fito ne daga garesu. Hakika, ƙabilu 12 na Isra’ila sun sami sunansu ne daga ’ya’yan Yakubu 10 da ’ya’yan Yusufu biyu. Ishaku ya yi shakaru masu yawa bayan an haifi dukan waɗannan ’ya’yan, kuma ya yi farin ciki ƙwarai da ya sami jikoki haka masu yawa. Amma bari mu ga abin da ya faru da jikarsa Dinah. </p>
<p> Farawa 29:32-35; 30:1-26; 35:16-19; 37:35. </p>
<p> Tambayoyi </p>
<p> Menene sunayen ’ya’ya maza shida na Yakubu da matarsa ta fari Lai’atu ta haifa masa? </p>
<p> Waɗanne yara maza biyu ne baiwar Lai’atu Zilpah ta haifa wa Yakubu? </p>
<p> Menene sunayen ’ya’ya maza biyu da baiwar Rahila Bilhah ta haifa wa Yakubu? </p>
<p> Waɗanne ’ya’ya maza biyu ne Rahila ta haifa, kuma menene ya faru sa’ad da ta haifi na biyun? </p>
<p> A wannan hoton, ’ya’ya maza nawa ne Yakubu yake da su, kuma me ya zo daga gare su? </p>
<p> Ƙarin tambayoyi </p>
<p> Ka karanta Farawa 29:32-35; 30:1-26; sai kuma 35:16-19. </p>
<p> Kamar yadda ya bayyana a ’ya’ya 12 na Yakubu, ta yaya Ibraniyawa na dā suke ba wa ’ya’yansu suna? </p>
<p> 2.Ka karanta Farawa 37:35. </p>
<p> Ko da yake Dinah kaɗai ce aka ambata sunanta cikin Littafi Mai Tsarki, ta yaya muka sani cewa Yakubu yana da fiye da ’ya mace guda? (Far. 37:34, 35) </p>
<p> Me za ka yi idan dan’uwanka, ’yar’uwarka, ko kuma wani aboki ya sami wani da abin da kake sha’awarsa? </p>
<p> https://assetsnffrgf-a.akamaihd.net/assets/a/my/HA/wpub/my_HA_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littattafai/bible-stories/Sashe-na-2-Daga-Tufana-Zuwa-Ceto-Daga-%C6%98asar-Masar/labari-na-32-annoba-guda-goma/" parent_folder="web1" id="file8065268" filename="labari-na-32-annoba-guda-goma">
<p> DUBI waɗannan hotunan. Kowane ya nuna irin annoba da Jehobah ya kawo bisa ƙasar Masar. A hoto na farko za ka ga Haruna yana buga Kogin Nilu da sandansa. Bayan da ya yi haka, ruwan da yake kogin ya zama jini. Kifaye suka mutu, kogin ya fara wari. </p>
<p> Na gaba, Jehobah ya sa kwaɗi suka fito daga Kogin Nilu. Suka shiga ko’ina, wurin dafuwa, a kan gadajen mutane, kwanonin dafuwa, ko’ina. Da kwaɗin suka mutu Masarawa suka tara su tari mai yawa, ƙasar ta cika da ɗoyi dominsu. </p>
<p> Sai Haruna ya buga ƙasa da sandarsa, sai kura ta zama ƙananan ƙwari masu kama da kwarkwata. Waɗannan ƙananan ƙwari ne masu tashi masu cizo. Ƙwarin sune annoba ta uku bisa ƙasar Masar. </p>
<p> Annoba na gaba Masarawa kawai ya shafa bai shafi Isra’ilawa ba. Na huɗu annobar manyan ƙudaje ne da suka yi ta shiga gidajen Masarawa. Annoba ta biyar bisa dabbobi ne. Shanu da tumaki da awakin Masarawa suka mutu. </p>
<p> Sai Musa da Haruna suka ɗebi toka suka watsa a sama. Suka sa mugayen marurai suka riƙa fitowa a jikin mutane da dabbobi. Wannan shi ne annoba ta shida. </p>
<p> Bayan wannan Musa ya ɗaga hannunsa sama, sai Jehobah ya aiko da aradu da ƙanƙara. Wannan shi ne ruwa da ƙanƙara mai muni da Masarawa suka taɓa gani. </p>
<p> Annoba ta takwas na fari ne masu yawa. Ba a ta taɓa ganin fari masu yawa haka ba. Farin suka cinye dukan wani abin da ƙanƙarar ta bari. </p>
<p> Annoba na tara duhu ne. Kwana uku duhu ya rufe ƙasar, amma da haske wurin da Isra’ilawa suke. </p>
<p> A ƙarshe, Allah ya gaya wa mutanensa su yafa jini ɗan akuya ko na ɗan rago a ƙofarsu. Sai mala’ikan Allah ya ƙetare. Sa’ad da mala’ikan ya ga jinin, ba zai kashe kowa ba a gidan. Amma a dukan gidajen da babu jini a ƙofar, mala’ikan Allah ya kashe ɗan farin mutum da dabba. Wannan shi ne annoba ta 10. </p>
<p> Bayan wannan annoba ta goma, Fir’auna ya gaya wa Isra’ilawa su tafi. Mutanen Allah duka suna shirye su tafi, kuma a cikin wannan daren suka fita daga Masar. </p>
<p> Fitowa surori 7 zuwa 12. </p>
<p> Tambayoyi </p>
<p> Ka yi amfani da hotuna da suke nan ka kwatanta annoba uku na fari da Jehobah ya jawo wa ƙasar Masar. </p>
<p> Menene bambanci da ke tsakanin annoba uku na fari da sauran annobar? </p>
<p> Me ya faru a annoba ta huɗu ta biyar da ta shida? </p>
<p> Ka kwatanta ta bakwai da takwas da kuma ta tara. </p>
<p> Menene Jehobah ya gaya wa Isra’ilawa su yi kafin annoba ta goma? </p>
<p> Mecece annoba ta goma kuma menene ya faru bayan annobar? </p>
<p> Ƙarin tambayoyi </p>
<p> Ka karanta Fitowa 7:19-8: 23. </p>
<p> Ko da yake masu sihiri na Masar sun yi irin annoba na biyu na fari, menene suka ce bayan annoba ta uku? (Fit. 8:18, 19; Mat. 12: 24-28) </p>
<p> Ta yaya ne annoba ta huɗu ta nuna cewa Jehobah zai iya kāre mutanensa, kuma ta yaya sanin wannan yake sa mutanen Allah su ji sa’ad da suke fuskantar “baban tsanani”? (Fit. 8:22, 23; R. Yoh. 7:13, 14; 2 Laba. 16:9) </p>
<p> Ka karanta Fitowa 8:24; 9:3, 6, 10, 11, 14, 16, 23-25; da kuma 10:13-15, 21-23. </p>
<p> Waɗanne rukunoni biyu ne annoba goma ya fallasa, kuma yaya wannan ya shafi yadda muke ɗaukan waɗannan rukunoni biyun? (Fit. 8:10, 18, 19; 9:14) </p>
<p> Ta yaya Fitowa 9:16 ya taimake mu mu fahimci abin da ya sa Jehobah ya ƙyale Shaiɗan ya wanzu har zuwa yanzu? (Rom. 9:21, 22) </p>
<p> Ka karanta Fitowa 12:21-32. </p>
<p> Ta yaya ƙetare wa ya sa ceto ya yiwu, kuma ga menene ƙetarewan yake nuni? (Fit. 12:21-23; Yoh. 1:29; Rom. 5:18, 19, 21; 1 Kor. 5:7) </p>
<p> Musa da Haruna sun yi gaba gadi yayin da suke magana da Fir’auna mai girma. Ku sauko da wadannan ayyukan don ku tattauna su a matsayin iyali. </p>
<p> https://assetsnffrgf-a.akamaihd.net/assets/a/my/HA/wpub/my_HA_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littattafai/bible-stories/sashe-na-1-daga-lokacin-halitta-zuwa-ruwan-tufana/labari-na-4-abin-da-ya-sa-suka-yi-rashin-gidansu/" parent_folder="web1" id="file8065499" filename="labari-na-4-abin-da-ya-sa-suka-yi-rashin-gidansu">
<p> DUBI abin da ke faruwa a yanzu. An kori Adamu da Hauwa’u daga kyakkyawan gidansu na lambun Adnin. Ka san abin da ya sa? </p>
<p> Domin sun yi wani abu ne mummuna ƙwarai. Saboda haka Jehobah yake yi musu horo. Ka san mummunan abin da Adamu da Hauwa’u suka yi? </p>
<p> Sun yi wani abin da Allah ya gaya musu kada su yi. Allah ya ce musu su ci kowane ’ya’yan itace da suke so a cikin lambu. Amma ya ce musu kada su ci wani ’ya’yan itace, domin idan sun ci za su mutu. Ya keɓe wannan itace ga kansa. Kuma mun sani cewa ba daidai ba ne mu ɗauki abin wani, ko ba haka ba? To, sai me ya faru? </p>
<p> Wata rana sa’ad da Hauwa’u tana cikin lambun ita kaɗai, sai maciji ya yi mata magana. Ka yi tunanin wannan! Ya ce wa Hauwa’u ta ci ’ya’yan itacen da Allah ya hana su. Amma, sa’ad da Jehobah ya halicci maciji bai halicce sa da yin magana ba. Wannan yana nufi ne cewa wani ne ya sa macijin ya yi magana. Wanene kuma wannan? </p>
<p> Ba Adamu ba ne. Saboda haka zai kasance wani ne da Allah ya halitta da daɗewa kafin ya halicci duniya. Waɗannan mutane mala’iku ne, kuma ba za mu iya ganinsu ba. Wannan mala’ika ya zama mai fahariya. Sai ya fara tunanin cewa zai zama mai sarauta kamar Allah. Kuma ya so mutane su yi masa biyayya maimakon su yi wa Jehobah. Shi ne mala’ika da ya sa macijin ya yi magana. </p>
<p> Wannan mala’ikan ya yi wa Hauwa’u wayo. Sa’ad da ya ce mata za ta zama kamar Allah idan ta ci wannan ’ya’yan itace, ta yarda da abin da ya ce. Sai ta ci, Adamu ma ya ci. Adamu da Hauwa’u suka yi wa Allah rashin biyayya, abin da ya sa ke nan suka yi rashin kyakkyawan gidansu na lambu. </p>
<p> Amma wata rana Allah zai sake sa a mai da dukan duniya ta zama kyakkyawa kamar lambun Adnin. Daga baya za mu koyi yadda kai ma za ka saka hannu hakan ya kasance. Amma a yanzu, bari mu ga abin da ya faru da Adamu da Hauwa’u. </p>
<p> Farawa 2:16, 17; 3:1-13, 24; Ru’ya ta Yohanna 12:9. </p>
<p> Tambayoyi </p>
<p> A hoton, menene yake faruwa da Adamu da Hauwa’u? </p>
<p> Me ya sa Jehobah ya yi musu horo? </p>
<p> Menene maciji ya gaya wa Hauwa’u? </p>
<p> Wanene ya sa macijin ya yi wa Hauwa’u magana? </p>
<p> Me ya sa Adamu da Hauwa’u suka yi rashin gidansu na Aljanna? </p>
<p> Ƙarin tambayoyi </p>
<p> Ka karanta Farawa 2:16, 17 da kuma 3:1-13, 24. </p>
<p> Ta yaya ne tambayar da macijin ya yi wa Hauwa’u ta murguɗa manufar Jehobah? (Far. 3:1-5; 1 Yoh. 5:3) </p>
<p> Ta yaya Hauwa’u ta kasance misalin gargaɗi a gare mu? (Filib. 4:8; Yaƙ. 1:14, 15; 1 Yoh. 2:16) </p>
<p> A waɗanne hanyoyi ne Adamu da Hauwa’u suka ƙi su ɗauki hakkinsu? (Far. 3:12, 13) </p>
<p> Ta yaya mala’iku da suke gadi a gabashin gonar Adnin suka ɗaukaka ikon mallaka na Jehobah? (Far. 3:24) </p>
<p> Ka karanta Ru’ya ta Yohanna 12:9. </p>
<p> Yaya yawan nasarar da Shaiɗan ya samu wajen juya ’yan Adam daga mulkin Allah? (1 Yoh. 5:19) </p>
<p> https://assetsnffrgf-a.akamaihd.net/assets/a/my/HA/wpub/my_HA_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littattafai/ka-kusaci/karfi/mahalicci/" parent_folder="web1" id="file8065397" filename="mahalicci">
<p> 1, 2. Ta yaya rana ta kwatanta ikon Jehovah na halitta? </p>
<p> KA TABA zama a bakin wuta a lokacin sanyin dare? Watakila ka ajiye hannayenka a daidai inda ya dace daga wutar domin ka ji dadin duminta. Idan ka zo kusa da wutar sosai, zafin zai yi yawa. Idan kuma ka yi baya sosai, iska za ta busa, kuma za ka ji sanyi. </p>
<p> 2 Da akwai “wuta” da take dimama fatarmu da rana. Wannan “wutar” tana ci ne daga wajen mil miliyan 93 daga inda muke!* Lallai rana tana da karfi sosai, shi ya sa kake jin zafinta daga nisa irin wannan! Duk da haka, duniya tana zagaya wannan tanderu a daidai inda ya dace. Idan duniya tana kusa da rana, ruwa na duniya zai zama tiriri; idan kuma duniya tana nesa zai daskare ya zama kankara. Kowanne cikin yanayi biyun ba zai sa rayuwa ta yiwu a duniya ba. Domin rayuwa ta yiwu a duniya dole ne hasken rana ya kasance da tsabta marar lahani, a bar zancen dadinsa ma.—Mai-Wa’azi 11:7. </p>
<p> Jehovah ya “shirya haske, har da rana” </p>
<p> 3. Rana tana ba da tabbaci game da wace muhimmiyar gaskiya ce? </p>
<p> 3 Amma, mutane da yawa ba su dauki rana da muhimmanci ba ko da yake rayuwarsu ta dangana ne bisanta. Shi ya sa, ba su iya koyon abin da rana za ta koya mana ba. Littafi Mai Tsarki ya ce game da Jehovah: “Kai ne . . . ka shirya haske da rana.” (Zabura 74:16) Hakika, rana tana kawo daukaka ga Jehovah, “Mai-halittan sama da kasa.” (Zabura 19:1; 146:6) Daya ne kawai daga cikin halittu na sama da babu iyaka da suke koya mana game da ikon Jehovah marar iyaka na halitta. Bari mu bincika wasu cikin wadannan sosai kuma mu mai da hankalinmu ga duniya da kuma rai da ke raye cikinta. </p>
<p> “Ku Tada Idanunku Sama, Ku Duba” </p>
<p> 4, 5. Yaya karfin rana da kuma girmanta suke, duk da haka yaya take idan aka gwada ta da wasu taurari? </p>
<p> 4 Kamar yadda watakila ka sani, rana tauraruwa ce. Ta bayyana da girma fiye da taurari da muke gani daddare domin, idan aka gwada su, rana ta fi kusa da mu. Yaya karfinta yake? A tsakiyarta, rana tana da zafin da ya kai kusan awo 27,000,000. Idan za ka iya daukan dan mitsitsi kamar kan allura na rana ka ajiye a nan duniya, ba za ka iya tsayawa ba daga nisan mil 90 ba tare da ka yi rauni ba don wannan dan kankanin tushen zafi! Kowacce dakika, rana tana fid da zafi da ya yi daidai da darurruwan miliyoyin bom na nukiliya. </p>
<p> 5 Rana tana da girma sosai da duniyarmu za ta iya shiga cikinta sau 1,300,000. Ita rana tauraruwa ce da ta fi girma? A’a, masana taurari suna kiranta wadar rawaya. Manzo Bulus ya rubuta cewa ‘tauraro ya bambanta da tauraro ga daraja.’ (1 Korinthiyawa 15:41) Ba zai san gaskiyar wadannan hurarrun kalmomi ba. Akwai tauraro mai girma da idan aka ajiye shi a wurin da rana take, duniya za ta kasance a cikinsa. Wani tauraro mai bala’in girma idan aka ajiye shi a wannan wurin zai kai har Satun—ko da yake wannan duniyar tana da nisa kwarai da duniyarmu, zai dauki jirgin sama shekara hudu kafin ya kai, idan yana gudun da ya fi na harshashi da aka harba da karamin bindiga sau 40! </p>
<p> 6. Ta yaya Littafi Mai Tsarki ya nuna cewa adadin taurari yana da yawa a idanun ’yan Adam? </p>
<p> 6 Abin ban mamaki ba girman taurarin ba ne amma yawansu. Hakika, Littafi Mai Tsarki ya ce taurari kusan ba su da iyaka, da wuyar kirgawa kamar “yashi a teku.” (Irmiya 33:22) Wannan furcin yana nufin cewa akwai taurari da yawa da idanunmu ba za su iya gani ba. Hakika, idan marubucin Littafi Mai Tsarki kamar Irmiya ya daga idanunsa cikin dare kuma ya yi kokarin ya kirga taurari da yake gani, zai iya kirga dubu uku ne kawai, iyakar abin da idanun ’yan Adam ba tare da taimako ba za su iya gani cikin dare ke nan. Wannan adadin za a iya gwada shi da adadin kwayoyin yashi da ke cike cikin hannu. Hakika, adadin taurari wane mutum, kamar yashi a teku suke.* Wanene zai iya kirga wannan adadin? </p>
<p> 7. (a) Kamar taurari nawa damin taurari namu na Kwalkwada ya kunsa, kuma yaya yawan wannan adadin? (b) Me ya sa yake da muhimmanci cewa masana taurari ba su san adadin damin taurari ba, kuma menene wannan ya koya mana game da ikon halitta na Jehovah? </p>
<p> 7 Ishaya 40:26 ta ba da amsa: “Ku tada idanunku sama, ku duba ko wanene ya halicci wadannan, wanda ya kawo rundunarsu bisa ga lissafinsu: yana kiransu duka da sunansu.” Zabura 147:4 ta ce: “Yana kididigan yawan taurari.” Nawa ne ‘adadin taurarin’? Wannan ba tambaya ba ce mai sauki. Masana taurari sun kimanta cewa a cikin damin taurari na Kwalkwada tamu kawai da akwai taurari fiye da biliyan 100.* Amma namu daya ne cikin damin taurari masu yawa, kuma da yawa cikin wadannan suna da taurari da suka ma fi yawa. Damin taurari nawa ake da su? Wasu masana taurari sun kimanta cewa akwai biliyan 50. Wasu sun yi zaton cewa sun kai biliyan 125. Mutum ba zai iya tabbata adadin damin taurari ba, ballantana a ce ainihin biliyoyin taurari da suke cikinsu. Duk da haka, Jehovah ya san wannan adadin. Bugu da kari, ya bai wa kowanne tauraro sunansa! </p>
<p> 8. (a) Ta yaya za ka yi bayanin girman damin taurari na Kwalkwada? (b) Ta wace hanya ce Jehovah ya kafa dokar tafiyar wadannan halittun sama? </p>
<p> 8 Ibadarmu sai dai ta karu idan muka yi tunanin girman damin taurari. Kwalkwadan taurari namu an lissafa zai dauki gudun haske shekaru 100,000 kafin ya ketare. Haske yana tafiya da saurin bala’i na mil 186,000 kowacce dakika. Cikin wannan tafiyar, haske na daukan shekara 100,000 ya ketare damin taurari da muke ciki! Wasu damin taurari girmansu ya fi namu sau da yawa. Littafi Mai Tsarki ya ce Jehovah yana “shimfida” sammai mai fadi kamar zani. (Zabura 104:2) Kuma shi ya kafa tafiyar wadannan halittun. Daga kwaya mitsitsi ta kura zuwa damin taurari mai girman bala’i, duka suna tafiya ne bisa dokoki na zahiri da Allah ya kafa kuma ya sa su aiki. (Ayuba 38:31-33) Saboda haka, masana kimiyya suka kamanta daidaicin tafiyar wadannan halittun sama da rawa! To, ka yi tunanin Wanda ya halicci wadannan abubuwa. Ba ka tsoron Allahn da yake da irin wannan iko na halitta? </p>
<p> ‘Mahaliccin Duniya da Ikonsa’ </p>
<p> 9, 10. Ta yaya ikon Jehovah ya bayyana game da wurin da ya kafa rana, Jufita, duniya, da kuma wata? </p>
<p> 9 Ikon Jehovah na halitta yana bayyane a mazauninmu, duniya. Ya kafa duniya a waje mai kyau cikin sararin samaniya mai girma. Wasu masana kimiyya sun gaskata cewa yawancin damin taurari ba za su kasance wurare da suka dace ba ga rayuwa cikinta kamar ta duniya tamu. Yawancin sashe cikin damin taurari na Kwalkwada da muke ciki babu shakka ba a shirya shi masaukin rai ba. Tsakiyar damin taurari tana cunkushe da taurari. Zafi yana da yawa, kuma taurari suna kusan gogar juna wannan yana faruwa da yawa. Baki bakin damin taurarin ba shi da abubuwa da suke tallafa wa rayuwa. Rana da duniyarmu suna tsakanin wadannan yanayi biyu. </p>
<p> 10 Duniya tana amfana daga kāriyar duniya mai girma da take nesa—duniyar Jufita. Ta fi Duniyarmu girma fiye da sau dubu, Jufita tana da rinjaya mai karfi na maganadiso. Sakamakon haka fa? Tana ja ko kuma kawar da abubuwa da suke gudu cikin sarari. Masana kimiyya sun ce idan ba domin Jufita ba, fadowan abubuwa masu yawa a duniya zai fi haka sau 10,000 fiye da yadda yake a yanzu. A kusa da gida, an albarkaci duniyarmu da kumbo na musamman—wata. Ba kawai abu ba ne mai kyau mai ba da “haske daddare” ba, wata yana taimakawa wajen jirkice duniya daidai. Wannan jirkicewar ce take ba wa duniya fasalinta na kullum, da za a iya tsammani—wata albarka ga rayuwa. </p>
<p> 11. Ta yaya iska ta duniya an tsara ta kamar garkuwa? </p>
<p> 11 Ikon halitta na Jehovah ya bayyana a dukan bangarori na zanen duniya. Ka yi la’akari da yanayi na mazauni, wanda yake aikin kāre duniya. Rana tana fid da tsirkiya mai amfani da kuma mai kisa. Sa’ad da tsirkiya mai kisa ta sauko bisa yanayin duniya ta sama sama, yana sa iska da muke sheka ta juya ta zama iskar ozone. Wadda ta zama shimfidar ozone, ita kuma, sai ta tsotse yawancin tsirkiyar. Watau, duniyarmu an zana ta ne da laima mai kāre ta! </p>
<p> 12. Ta yaya kewayar ruwa ta yanayin iskar duniya ta kwatanta ikon halitta na Jehovah? </p>
<p> 12 Wannan bangare daya ne kawai na yanayin duniyarmu, gauraya ce ta iskar gas dabam dabam da suka dace domin su tallafa wa halittu da suke rayuwa a duniya ko kuma kusa da fuskar duniya. Cikin abubuwa na mamaki na yanayin duniyarmu ita ce kewayar ruwa. Kowacce shekara rana tana daga fiye da ruwa mil 100,000 daga teku zuwa sama ta tiriri. Ruwan su zama gajimare, wanda iskar duniya take busa su zuwa ko’ina. Wannan ruwan da ya zama tacacce kuma mai tsabta, ya sauko ta ruwan sama, dusar kankara, da kuma kankara, ya cika tushen samun ruwa. Kamar yadda Mai-Wa’azi 1:7 ta ce: “Dukan rafufuka suna gudu zuwa teku, duk da haka teku ba ya cika ba; wurinda rafufuka su ke nufa, can za su sake nufa.” Jehovah kadai ne ya iya halittar irin wannan tsarin kewayar. </p>
<p> 13. Wane tabbaci ne na ikon Mahalicci muka gani a tsire-tsire na duniya da kuma kasarta? </p>
<p> 13 Duk sa’ad da muka ga rai, mun ga tabbaci na ikon Mahalicci. Daga manyan itatuwa da suke da tsawon bene mai hawa 30 zuwa tsiro da suke tsira a teku kuma suke ba da yawancin iskar da muke sheka, ikon halitta na Jehovah yana bayyane ciki. Kasa kanta tana dauke da abubuwa masu rai—tsutsotsi, naman gwari, kwayoyin cuta, duka suna aiki tare a hanya mai girma wajen taimakon tsiro su yi girma. Daidai kuma, Littafi Mai Tsarki ya yi maganar kasa cewa tana da iko.—Farawa 4:12. </p>
<p> 14. Wane karfi ne yake cikin kwayar atam ’yar mitsitsi? </p>
<p> 14 Babu wani shakka, Jehovah ne “ta wurin ikonsa ya yi duniya.” (Irmiya 10:12) Ikon Allah ya tabbata har cikin kankanin halittarsa. Alal misali, idan kwayoyin atam miliyan suka taru ba za su kai kwarin gashin mutum ba. Kuma idan aka mike kwayar atam har sai ta kai tsawon bene mai hawa 14, cibiyarta ba za ta fi kwayar gishiri ba da za a iya gani a hawa na bakwai. Duk da haka, wannan cibiyar ’yar mitsitsi ita ce tushen karfi mai ban tsoro da ke fashewa a bom na nukiliya! </p>
<p> ‘Kowanne Abu Mai Numfashi’ </p>
<p> 15. Ta wajen tattauna batun bisashe dabam dabam, menene Jehovah yake so ya koya wa Ayuba? </p>
<p> 15 Wani tabbaci na ikon halitta na Jehovah yana wajen dabbobi da yawa da ke duniya. Zabura ta 148 ta lissafa abubuwa da yawa da suke yabon Jehovah, kuma aya ta 10 ta hada da “dabbobi da dukan bisashe.” Ya nuna abin da ya sa mutum ya kamata ya ji tsoron Mahalicci, Jehovah ya taba magana da Ayuba game da irin wadannan dabbobi, kamar su zaki, jakin daji, bauna, dorina, da kuma kada. Menene nufinsa? Idan mutum yana tsoron wadannan manyan dabbobi, masu ban tsoro, da ba a iya rike su, yaya ya kamata ya ji game da Mahaliccinsu?—Ayuba, surori 38-41. </p>
<p> 16. Me ya burge ka game da wasu tsuntsaye da Jehovah ya halitta? </p>
<p> 16 Zabura 148:10 ta ambaci “tsuntsaye masu-fukafukai.” Ka yi tunanin irinsu dabam dabam! Jehovah ya gaya wa Ayuba game da jimina, wadda take “raina doki da mahayinsa.” Wannan tsuntsuwa mai tsawon kafa takwas ko da yake ba ta iya tashiwa, amma tana iya gudun mil 40 a awa guda, in ta yi taku daya, tana kai wa kafa 15! (Ayuba 39:13, 18) A wani bangare kuma, tsuntsu albatross yana yawancin rayuwarsa a bakin teku. Marar fiffika, wannan tsuntsun fadin fukafukinsa ya kai kafa 11. Zai iya tashi na awoyi yana mike ba tare da fiffika ba. Akasin haka, tsuntsu dangin marai shi ne tsuntsu mafi kankanta a duniya tsawonsa inci biyu ne kawai. Yana fiffika wajen sau 80 cikin dakika daya! Tsuntsu dangin marai yana walkiya kamar lu’u lu’ai, zai iya tsayawa wuri daya kamar jirgin sama mai saukar ungulu. </p>
<p> 17. Yaya girman babbar dabbar teku yake, kuma yaya ya kamata mu kammala bayan mun bincika dabbobin da Jehovah ya halitta? </p>
<p> 17 Zabura 148:7 ta ce har “dodoni na ruwa” suna yabon Jehovah. Ka yi la’akari da dabbar da yawanci suka gaskata cewa ita ce dabba mafi girma a wannan duniyar, babbar dabban ruwa. Wannan “dodo” da ke zama cikin teku zai kai tsawon kafa 100 ko ma fiye da haka. Nauyinsa zai kai na manyan giwaye 30. Harshensa kawai ya kai nauyin giwa guda. Zuciyarsa ta kai girman karamar mota. Wannan babbar aba tana bugu sau 9 ne kawai a minti guda—akasin wannan zuciyar tsuntsu dangin marai tana bugu wajen sau 1,200 a minti guda. Akalla daya cikin hanyoyin jini na katuwar dabbar teku tana da girma sosai da yaro zai iya rarrafe a ciki. Hakika zuciyarmu ta motsa mu mu furta yabo da ya rufe littafin Zabura: “Abin da yake da numfashi duka shi yi yabon Ubangiji.”—Zabura 150:6. </p>
<p> Koyo Daga Ikon Halitta na Jehovah </p>
<p> 18, 19. Yaya bambancin abin da Jehovah ya halitta yake a wannan duniya, kuma menene halitta yake koya mana game da ikon mallakarsa? </p>
<p> 18 Menene muka koya daga yadda Jehovah yake amfani da ikonsa na halitta? Mun tsorata domin halittu iri-iri. Wani mai Zabura ya ce: “Ya Ubangiji, ayyukanka ina misalin yawansu! . . . duniya cike ta ke da wadatarka.” (Zabura 104:24) Kwarai kuwa! Masana kwayoyin rai sun gano iri-irin abubuwa masu rai a duniya fiye da miliyan; duk da haka, ra’ayoyinsu sun bambanta, wasu sun ce watakila akwai wajen miliyan 10, miliyan 30 ko ma fiye da haka. Mai zane, wani lokaci sai ya ga iyawarsa ta kare. Akasin haka, iyawar Jehovah—ikon ya halicci sabo da kuma abubuwa iri-iri—lallai ba ya karewa. </p>
<p> 19 Amfani da Jehovah yake yi da ikonsa na halitta yana koya mana game da ikon mallakarsa. Kalmar nan “Mahalicci” ta bambanta Jehovah daga dukan abubuwa na cikin sararin samaniya, dukan wadannan “halittu” ne. Har Dan Jehovah makadaici, wanda “gwanin mai-aiki ne” a lokacin halitta, ba a taba kiransa Mahalicci ba ko kuma aboki Mahalicci wajen halitta a cikin Littafi Mai Tsarki. (Misalai 8:30; Matta 19:4) Maimakon haka, shi “dan fari ne gaban dukan halitta.” (Tafiyar tsutsa tamu ce; Kolossiyawa 1:15) Matsayin Jehovah na Mahalicci ya ba shi cikakken dama ya yi iko bisa dukan halitta.—Romawa 1:20; Ru’ya ta Yohanna 4:11. </p>
<p> 20. A wace hanya ce Jehovah ya huta tun da ya gama halittarsa ta duniya? </p>
<p> 20 Jehovah ya daina amfani da ikonsa na halitta ne? To, Littafi Mai Tsarki ya ce sa’ad da Jehovah ya gama ayyukansa na halitta a rana ta shida ta halitta, sai “ya huta fa a kan rana ta bakwai daga dukan aikinsa da ya yi.” (Farawa 2:2) Manzo Bulus ya nuna cewa wannan “rana” ta bakwai shekaru dubbai ne, domin har yanzu tana ci gaba. (Ibraniyawa 4:3-6) Amma ‘hutu’ yana nufi ne cewa Jehovah ya daina aiki gabaki daya? A’a, Jehovah bai daina aiki ba. (Yohanna 5:17) Hutunsa, watau, yana nufi ne cewa ya dakata daga aikin halitta ta zahiri game da duniya. Aikin cika nufinsa kam, ya ci gaba ba tare da dakatawa ba. Irin wannan aikin ya hada da hure Nassosi Masu Tsarki. Aikinsa ya hada da kawo “sabon halitta,” da za mu tattauna a Babi na 19.—2 Korinthiyawa 5:17. </p>
<p> 21. Ta yaya ikon halitta na Jehovah zai shafi mutane amintattu har abada abadin? </p>
<p> 21 Lokacin da ranar hutu ta Jehovah ta kare, zai iya cewa dukan ayyuka a duniya “yana da kyau kwarai,” kamar yadda ya ce a karshen kwanaki shida na halitta. (Farawa 1:31) Yadda zai zabi ya nuna ikonsa na halitta daga baya, ba a sani ba tukuna. Ko yaya dai, za mu tabbata cewa amfani da ikonsa na halitta zai ci gaba da burge mu. Za mu koya game da Jehovah ta wajen halittunsa har abada abadin. (Mai-Wa’azi 3:11) Da zarar mun samu karin sani game da shi, hakanan kuma tsoronmu na ibada zai zurfafa—kuma hakanan za mu kusaci Mahaliccinmu Mai Girma. </p>
<p> ^ sakin layi na 2 Domin ka fahimci wannan zango mai nisa, ka yi tunanin wannan: Don ka yi tafiya mai nisan nan da mota—kana gudun mil 100 a awa, awoyi 24 a rana—zai dauke ka fiye da shekara dari! </p>
<p> ^ sakin layi na 6 Wasu suna tunanin cewa mutanen dā a lokatan Littafi Mai Tsarki sun yi amfani da madubin kawo nesa kusa irin na dā. Idan ba haka ba, suka ci gaba, yaya mutanen wancan lokacin suka san cewa adadin taurari yana da yawa, marar iyaka, ga mutum? Irin wadannan kame-kame marasa tushe ba su daraja Jehovah ba, Mawallafin Littafi Mai Tsarki.—2 Timothawus 3:16. </p>
<p> ^ sakin layi na 7 Ka yi la’akari da lokacin da zai dauke ka ka kirga taurari biliyan 100 kawai. Idan za ka iya kirga tauraro daya kowacce dakika—kuma ka ci gaba awoyi 24 a rana—zai dauke ka shekaru 3,171! </p>
<p> https://assetsnffrgf-a.akamaihd.net/assets/m/1102002027/univ/art/1102002027_univ_sqr_xl.jpg </p>
<p> https://assetsnffrgf-a.akamaihd.net/assets/a/cl/HA/wpub/cl_HA_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littattafai/ka-koya-daga-wurin-babban-malami-yesu/mene-ne-yake-da-muhimmanci-a-rayuwarka/" parent_folder="web1" id="file8065374" filename="mene-ne-yake-da-muhimmanci-a-rayuwarka">
<p> DA AKWAI mutumin da ya zo wurin Yesu wata rana. Ya san cewa Yesu yana da hikima sosai, domin haka ya ce masa: ‘Malam, ka gaya wa ɗan’uwana ya ba ni wasu abubuwa da yake da su.’ Mutumin yana tunanin cewa ya kamata ya sami wasu cikin abubuwan. </p>
<p> Da kai ne Yesu, da me za ka ce?— Yesu ya lura cewa mutumin yana da matsala. Matsalarsa ba ta bukatar abin ɗan’uwan nasa ba ne. Matsalarsa ita ce bai san ainihin abin da yake da muhimmanci a rayuwa ba. </p>
<p> Bari mu yi tunani game da wannan. Menene ya kamata ya zama abu mafi muhimmanci a gare mu? Ya kamata ne mu sami abin wasa mai kyau, sababbin kaya, ko kuma irin waɗannan abubuwa?— A’a, akwai abubuwa mafi muhimmanci. Kuma wannan ne darasin da Yesu yake so ya koyar. Saboda haka, ya ba da labarin wani mutumin da ya mance da Allah. Kana so ka ji labarin?— </p>
<p> Wannan mutumin yana da dukiya mai yawa. Yana da filaye da rumbuna. Abin da ya shuka suka yi girma da kyau. Ba shi da wuri a cikin rumbunansa da zai yi ajiyar dukan abin da ya girbe. To, menene zai yi? Sai ya ce wa kansa: ‘Zan rushe rumbunana in gina manya. Sai in ajiye abin da na girbe da dukan abubuwana masu kyau a cikin sababbin rumbunan.’ </p>
<p> Mai arziki yana tsammani wannan shi ne abu mafi muhimmanci da ya kamata ya yi. Yana tsammanin yana da wayo sosai a ajiyar abubuwa da yawa. Ya ce wa kansa: ‘Ina da abubuwa da yawa da na ajiye. Za su biya bukatata na shekaru da yawa. Yanzu zan iya hutawa. Zan ci in sha, in more rayuwata.’ Amma tunanin mutumin ba daidai ba ne. Ka san abin da ya sa?— Yana tunani ne game da kansa da farin cikinsa kawai. Ya mance da Allah. </p>
<p> Saboda haka Allah ya yi magana da mutumin. Ya ce masa: ‘Kai wawan mutum. Da daren nan za ka mutu. Yanzu wa zai mallaki abubuwan da ka tara?’ Mutumin zai iya amfani da abubuwan ne bayan ya mutu?— A’a, wani dabam zai mallake su. Yesu ya ce: “Hakanan ne mai-ajiye wa kansa dukiya, shi kuwa ba mawadaci ba ne ga Allah.”—Luka 12:13-21. </p>
<p> Na san ba ka so ka zama kamar wannan mai arzikin, ko kana so ne?— Abu mai muhimmanci a rayuwarsa shi ne tara abin duniya. Wannan kuskure ne. Koyaushe yana bukatar ƙari. Amma ba “mawadaci ba ne ga Allah.” </p>
<p> Mutane da yawa kama suke da wannan mai arzikin. Koyaushe suna bukatar ƙari. Amma haka zai iya kawo manyan matsaloli. Alal misali, kana da abin wasa?— Wane irin abin wasa kake da shi? To, idan wani abokinka yana da kwallo, ko mota, ko wani abin wasa da ba ka da shi. Daidai ne ka sa iyayenka su saya maka?— </p>
<p> Da akwai lokacin da abin wasa zai kasance kamar ya fi muhimmanci. Amma me zai faru bayan ɗan lokaci?— Zai tsufa. Zai lalace, ba za ka so shi ba ma a lokacin. Hakika, kana da wani abu wanda ya fi abin wasa tamani. Ka san wannan abin?— </p>
<p> Ranka. Ranka yana da muhimmanci ƙwarai domin idan ba tare da shi ba, ba za ka iya yin kome ba. Amma rayuwarka ta dangana ne a kan yin abin da zai faranta wa Allah rai, ko ba haka ba ne?— Saboda haka, kada mu zama kamar wawan mai arziki da ya mance da Allah. </p>
<p> Ba yara ba ne kawai za su iya yin irin wannan wauta na mai arzikin. Manyan mutane ma da yawa suna yin haka. Wasu koyaushe suna neman fiye da abin da suke samu. Wataƙila suna da abinci da za su ci, tufafi da za su saka, da kuma gida da za su zauna. Amma suna bukatar ƙari. Suna bukatar tufafi da yawa. Kuma suna bukatar manyan gidaje. Waɗannan abubuwa suna bukatar kuɗi. Saboda haka, suna aiki sosai domin su samu kuɗi da yawa. Muddin sun samu kuɗi, haka nan za su nemi ƙarinsa. </p>
<p> Wasu manyan mutane suna ƙoƙarin su sami kuɗi har ba su da lokaci na zama da iyalinsu. Kuma ba su da lokacin bauta wa Allah. Kuɗinsu zai iya rayar da su ne?— A’a, ba zai iya ba. Za su iya amfani da kuɗinsu ne bayan sun mutu?— A’a. Wannan domin matattu ba sa iya yin kome.—Mai-Wa’azi 9:5, 10. </p>
<p> Amma wannan yana nufi ne cewa ba shi da kyau mu sami kuɗi?— A’a. Za mu iya sayan abinci da kuma tufafi da kuɗi. Littafi Mai Tsarki ya ce kāriya ce. (Mai-Wa’azi 7:12) Idan muna son kuɗi, to lallai za mu sami matsaloli. Za mu zama kamar mai arzikin da ya tara dukiya amma ba shi da wadata wurin Allah. </p>
<p> Menene yake nufi a kasance da wadata wurin Allah?— Yana nufin mu saka Allah farko a rayuwarmu. Wasu mutane sun ce sun gaskata da Allah. Suna tunanin cewa gaskatawa ne kawai abin da ake bukata. Amma suna da wadata wurin Allah ne?— A’a, suna kama da mai arzikin da ya mance da Allah. </p>
<p> Yesu bai taɓa manta da Ubansa na samaniya ba. Bai yi ƙoƙarin ya tara kuɗi ba. Kuma bai mallaki abubuwa da yawa ba. Yesu ya san abin da yake da muhimmanci a rayuwa. Ka san abin da yake da muhimmanci a rayuwa?— Wadata wurin Allah. </p>
<p> Ka gaya mini, ta yaya za mu wadata wurin Allah?— Ta yin abin da yake faranta masa rai. Yesu ya ce: “Kullum ina aika abin da ya gamshe shi.” (Yohanna 8:29) Allah yana farin ciki sa’ad da muka yi abin da yake so mu yi. Yanzu ka gaya mini, waɗanne abubuwa za ka yi ka faranta wa Allah rai?— Hakika, za ka iya karanta Littafi Mai Tsarki, ka riƙa zuwa taron Kirista, ka yi addu’a ga Allah, ka taimaki wasu su koyi game da Allah. Waɗannan lallai abubuwa ne masu muhimmanci a rayuwa. </p>
<p> Domin Yesu ya wadata wurin Allah, Jehovah ya kula da shi. Ya ba Yesu ladar rayuwa har abada. Idan mun yi yadda Yesu ya yi, Jehovah zai ƙaunace mu kuma ya kula da mu. Domin haka, bari mu zama kamar Yesu kuma kada mu zama kamar mai arziki wanda ya mance da Allah. </p>
<p> Ga wasu ayoyin Littafi Mai Tsarki da suka nuna yadda ma kasance da ra’ayi mai kyau game da abin duniya: Misalai 23:4; 28:20; 1 Timothawus 6:6-10; da kuma Ibraniyawa 13:5. </p>
<p> https://assetsnffrgf-a.akamaihd.net/assets/m/1102003036/univ/art/1102003036_univ_sqr_xl.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/mujalla/hasumiyar-tsaro-na-nazari-agusta-2016/me-ya-sa-kake-bukatar-ka-koyar-da-wasu/" parent_folder="web1" id="file8065257" filename="me-ya-sa-kake-bukatar-ka-koyar-da-wasu">
<p> 1, 2. Me ya sa muke bukatar mu koyar da wasu su samu ci gaba a ƙungiyar Jehobah? </p>
<p> YESU ya ɗauki yin wa’azi game da Mulkin Allah da muhimmanci sosai. Duk da haka, ya nemi lokaci don ya koyar da wasu su zama masu kula da kuma waɗanda suke koyar da Kalmar Allah. (Mat. 10:5-7) Ko da yake Filibbus mai wa’azi ne sosai, ya taimaka wa yaransa mata huɗu su ƙware wajen koya wa mutane Littafi Mai Tsarki. (A. M. 21:8, 9) Me ya sa irin wannan koyarwar take da muhimmanci a yau? </p>
<p> 2 Domin adadin mutanen da suke son nazarin Littafi Mai Tsarki yana ƙaruwa sosai a dukan duniya. Ana bukatar a koyar da sababbin da ba su yi baftisma ba don su san muhimmancin nazarin Littafi Mai Tsarki. Ƙari ga haka, ana bukatar a koya musu yadda za su yi wa’azi kuma su koyar da mutane. A cikin ikilisiyoyinmu, ana bukata a ƙarfafa ’yan’uwa maza su ƙoƙarta don su cancanci zama bayi masu hidima da kuma dattawa. Ta wajen “koyarwa” da kyau, Kiristoci da suka manyanta za su taimaka wa sababbi su samu ci gaba a ƙungiyar Jehobah.—Mis. 4:2. </p>
<p> KA KOYA WA SABABBI YADDA ZA SU YI NAZARIN LITTAFI MAI TSARKI </p>
<p> 3, 4. (a) Ta yaya Bulus ya nuna cewa yin nazari yana taimaka mana mu ƙware a wa’azi? (b) Kafin mu ƙarfafa ɗalibanmu su yi nazarin Littafi Mai Tsarki, mene ne ya kamata mu riƙa yi? </p>
<p> 3 Me ya sa nazarin Littafi Mai Tsarki yake da muhimmanci? Amsar tana cikin abin da manzo Bulus ya gaya wa Kiristocin da ke Kolossi. Ya ce: “Saboda wannan mu kuma, tun ran da muka ji wannan, ba mu fasa yin addu’a da roƙo domin ku cika da sanin nufin [Allah] cikin dukan hikima mai-ruhaniya da fahimi kuma, da za ku yi tafiya wadda ta cancanta ga Ubangiji, kuna gamshe shi sarai, kuna ba da ’ya’ya cikin kowane kyakkyawan aiki, kuna ƙaruwa kuma cikin [cikakken] sanin Allah.” (Kol. 1:9, 10) Me ya sa yake da muhimmanci sababbi su riƙa karanta da kuma yin nazarin Nassosi? Domin hakan zai sa su zama masu hikima, kuma za su fahimci yadda za su “yi tafiya wadda ta cancanta ga Ubangiji.” Ƙari ga haka, zai taimaka musu su ci gaba da “ba da ’ya’ya cikin kowane kyakkyawan aiki,” musamman ma a yin wa’azi. Don mu bauta wa Jehobah yadda ya dace, wajibi ne mu yi nazarin Littafi Mai Tsarki a kai a kai, kuma ya kamata mu taimaka wa waɗanda muke nazari da su su yi hakan. </p>
<p> 4 Idan ba ma yin nazarin Littafi Mai Tsarki, ba za mu iya taimaka wa ɗalibanmu su san muhimmancin yin hakan ba. Hakika, muna bukatar mu riƙa yin nazarin Littafi Mai Tsarki sosai. Saboda haka, zai dace ka tambayi kanka: ‘Shin ina yin amfani da Littafi Mai Tsarki don in amsa tambaya mai wuya da mutane suka yi ko kuma sa’ad suka faɗi abin da ya saɓa wa koyarwar Nassi? Sa’ad da na karanta game da yadda Yesu da Bulus da kuma wasu suka nace a hidimarsu, hakan ya taimaka mini in nace a hidimata ga Jehobah kuwa?’ Dukanmu muna bukatar ilimi da kuma shawara daga Kalmar Allah. Ƙari ga haka, idan muka gaya wa mutane yadda nazarin Littafi Mai Tsarki ya amfane mu, hakan zai ƙarfafa su su amfana ta wajen yin nazarin Littafi Mai Tsarki sosai. </p>
<p> 5. Ta yaya za a iya taimaka wa sababbi su riƙa yin nazarin Littafi Mai Tsarki? </p>
<p> 5 Kana iya tambayar kanka, ‘Ta yaya zan koya wa ɗalibina ya riƙa nazarin Littafi Mai Tsarki a kai a kai?’ Za ka iya somawa ta wurin nuna masa yadda zai riƙa shirya nazarin da kake yi da shi. Ƙari ga haka, kana iya ba shi shawara ya karanta wasu sashen rataye na littafin nan Menene Ainihi Littafi Mai Tsarki Yake Koyarwa? kuma ya karanta nassosin da ke cikinsu. Ka taimaka masa ya riƙa shirya taro don ya yi kalami. Ka ƙarfafa shi ya riƙa karanta kowane mujallun Hasumiyar Tsaro da Awake! Idan a yarensu suna da Watchtower Library ko kuma Watchtower LABURARE NA INTANE, kana iya nuna masa yadda ake amfani da su wajen amsa tambayoyin Littafi Mai Tsarki. Babu shakka, idan ya yi amfani da waɗannan abubuwan, ba da daɗewa ba ɗalibinka zai riƙa son yin nazarin Kalmar Allah. </p>
<p> 6. (a) Ta yaya za ka taimaka wa ɗalibinka ya so Littafi Mai Tsarki da dukan zuciyarsa? (b) Wane mataki ne ɗalibin Littafi Mai Tsarki zai ɗauka idan ya so Nassosi da dukan zuciyarsa? </p>
<p> 6 Hakika, bai kamata mu matsa wa mutane su riƙa karanta kuma su yi nazarin Littafi Mai Tsarki ba. Ya kamata ɗalibin ya ji daɗin nazarinsa kuma hakan zai taimaka masa ya san Jehobah da kyau. Ƙari ga haka, za mu iya yin amfani da abubuwan da ƙungiyar Jehobah take tanadinsu don mu taimaka wa ɗalibinmu ya so Littafi Mai Tsarki sosai. Da shigewar lokaci, ɗalibi mai zuciyar kirki zai ji kamar yadda wannan marubucin zabura ya ji sa’ad da ya ce: “Ya yi mini kyau in kusaci Allah: Na mai da Ubangiji Yahweh mafakata, domin in labarta dukan ayyukanka.” (Zab. 73:28) Ruhun Allah zai taimaka wa ɗalibin da yake son ya kusaci Jehobah. </p>
<p> KA KOYA MUSU YADDA ZA SU YI WA’AZI DA KUMA KOYARWA </p>
<p> 7. Ta yaya Yesu ya taimaka wa manzanninsa su ƙware a yin wa’azi? (Ka duba hoton da ke shafi na 25.) </p>
<p> 7 A cikin littafin Matta sura 10, Yesu ya ba manzanninsa guda 12 umurni game da wa’azi. Yesu ya ba su umurni a kan abubuwan da suka fi muhimmanci.[1] Manzannin sun saurare shi sa’ad da yake koya musu yadda za su yi wa’azi da kyau. Bayan haka, sai suka tafi wa’azi. Da yake sun lura da yadda Yesu yake wa’azi, hakan ya taimaka musu su ƙware wajen koyar da mutane game da Littafi Mai Tsarki. (Mat. 11:1) Hakazalika, mu ma za mu iya taimaka wa ɗalibanmu su ƙware a yin wa’azi. Bari mu ga hanyoyi biyu da za mu iya yin hakan. </p>
<p> 8, 9. (a) Ta yaya Yesu ya tattauna da mutane sa’ad da yake wa’azi? (b) Ta yaya za mu iya taimaka wa sababbi su tattauna da mutane kamar yadda Yesu ya yi? </p>
<p> 8 Ka riƙa tattaunawa da mutane. A yawancin lokaci, Yesu yana magana da mutane game da Mulkin Allah. Alal misali, ya tattauna da wata mata da ta zo ɗiban ruwa a wata rijiyar da ke kusa da garin Sychar. (Yoh. 4:5-30) Ƙari ga haka, ya tattauna da wani mai karɓan haraji mai suna Matta Lawi. Ko da yake littattafan Linjila ba su yi magana sosai a kan tattaunawar su ba, amma daga baya Matta ya zama mabiyin Yesu. Matta da kuma wasu sun saurari maganar da Yesu ya yi a wani bikin da aka yi a gidan Matta.—Mat. 9:9; Luk. 5:27-39. </p>
<p> 9 A wani lokaci kuma, Yesu bai gaya wa Natanayilu baƙar magana ba duk da cewa Natanayilu yana da ra’ayin da bai dace ba game da mutanen Nazarat. Kuma hakan ya sa ya canja ra’ayinsa. Ko da yake Yesu ɗan Nazarat ne, Natanayilu ya saurari abin da Yesu yake koyarwa. (Yoh. 1:46-51) Saboda haka, muna da ƙwaƙƙwaran dalilin da ya sa ya kamata mu koya wa sababbi yadda za su riƙa tattaunawa da mutane cikin natsuwa.[2] Idan muka taimaka wa sababbi su yi hakan, za su yi farin cikin ganin yadda mutane suke saurarar wa’azinmu sa’ad da suke tattaunawa da su yadda ya kamata. </p>
<p> 10-12. (a) Ta yaya Yesu ya taimaka wa waɗanda suke so su saurari wa’azin da yake yi? (b) Ta yaya za mu iya taimaka wa sababbi su ƙware a yin wa’azi? </p>
<p> 10 Ka koyar da waɗanda suke son saƙonmu. Yesu yana da ayyuka da yawa. Duk da haka, ya saurari mutanen da suke son wa’azinsa kuma ya koya musu abubuwa da yawa. Alal misali, wata rana, Yesu ya yi wa mutane magana sa’ad da yake cikin ƙwale-ƙwale. Bayan haka, ta hanyar mu’ujiza, Yesu ya sa Bitrus ya kama kifaye da yawa kuma ya ce masa: “Daga nan gaba za ka kama mutane.” Mene ne sakamakon abin da Yesu ya yi? Littafi Mai Tsarki ya ce Bitrus da kuma abokansa sun “zo da jiragensu a wajen gaɓa, suka rabu da abubuwa duka, suka bi shi.”—Luk. 5:1-11. </p>
<p> 11 Nikodimu yana cikin ’yan Majalisa kuma yana so ya saurari wa’azin da Yesu yake yi. Amma yana jin tsoron abin da mutane za su ce idan aka gan shi yana magana da Yesu. Saboda haka, ya zo wurin Yesu da daddare. Maimakon ya kore shi, Yesu ya tattauna da shi kuma ya bayyana masa wasu abubuwa game da Mulkin Allah. (Yoh. 3:1, 2) Wane darasi ne muka koya daga hakan? Yesu ya yi amfani da lokacinsa wajen koya wa mutane gaskiya game da Allah kuma ya ƙarfafa bangaskiyarsu. Hakazalika, ya kamata mu ma mu ziyarci mutane a lokacin da ya dace kuma mu ba da lokacinmu wajen taimaka musu su fahimci Littafi Mai Tsarki. </p>
<p> 12 Idan muna fita wa’azi tare da sababbi, hakan zai taimaka musu su ƙware a yin wa’azi. Za mu iya taimaka musu su koma don su ziyarci waɗanda suke son saƙonmu. Ƙari ga haka, za mu iya ce musu su bi mu sa’ad da muke so mu koma ziyara da kuma nazarin Littafi Mai Tsarki da mutane. Idan muka yi hakan, sababbi za su so su koma don su ziyarci waɗanda suke son saƙonmu, kuma hakan zai taimaka musu su yi nazarin Littafi Mai Tsarki da ɗalibansu. Ban da haka, za su koyi cewa suna bukatar su kasance da haƙuri ko tsawon jimrewa da kuma naciya a wa’azi.—Gal. 5:22; ka duba akwatin nan “Nacewa Yana da Muhimmanci.” </p>
<p> KA KOYA MUSU SU ƘAUNACI ’YAN’UWANSU </p>
<p> 13, 14. (a) Mene ne ra’ayinka a kan misalan Littafi Mai Tsarki game da waɗanda suka yi aiki tuƙuru don su taimaka wa ’yan’uwansu? (b) Ta wace hanya ce za ka iya taimaka wa sababbi da kuma matasa su ƙaunaci ’yan’uwansu maza da mata? </p>
<p> 13 Littafi Mai Tsarki ya nuna cewa Jehobah yana so mu ƙaunaci ’yan’uwanmu kuma mu yi musu hidima. (Karanta 1 Bitrus 1:22;Luka 22:24-27.) Ɗan Allah ya ba da kome har da ransa don ya yi wa wasu hidima. (Mat. 20:28) Littafi Mai Tsarki ya ce Dokas “cike take da ayyukan nagarta” da kuma ba da gudummawa. (A. M. 9:36, 39) Wata ’yar’uwa a Roma mai suna Maryamu ta yi wa waɗanda suke cikin ikilisiya “ɗawainiya da yawa.” (Rom. 16:6) Ta yaya za mu iya taimaka wa sababbi su san muhimmanci taimaka wa ’yan’uwansu maza da mata? </p>
<p> 14 ’Yan’uwan da suka manyanta suna iya gayyatar sababbi sa’ad da suke so su ziyarci waɗanda suke rashin lafiya da kuma tsofaffi. Idan zai yiwu, iyaye za su iya tafiya da yaransu sa’ad da suke so su yi irin wannan ziyarar. Dattawa suna iya yin aiki da wasu don su taimaka wa tsofaffi su sami isashen abinci da kuma gyara musu gidansu. Hakika, idan matasa da kuma sababbi suka ga yadda muke kula da juna, za su koyi yin hakan. Akwai wani dattijon da a duk lokacin da ya fita wa’azi, yakan ziyarci ’yan’uwan da suke zama a ƙauyukan da ke yankinsu don ya san yadda suke. Hakan ya koya wa wani ɗan’uwan da yake yawan fita wa’azi da shi cewa muna bukatar mu ƙaunaci kowa a cikin ikilisiya.—Rom. 12:10. </p>
<p> 15. Me ya sa yake da muhimmanci dattawa su tabbata cewa maza suna samun ci gaba a cikin ikilisiya? </p>
<p> 15 Tun da yake Jehobah yana amfani da maza don koyarwa a cikin ikilisiya, yana da muhimmanci ’yan’uwa maza su zama ƙwararrun malamai. A matsayinka na dattijo, shin za ka iya saurarawa sa’ad da wani bawa mai hidima yake maimaita jawabin da zai yi? Idan ka taimaka masa, zai ƙware sosai wajen koyar da Kalmar Allah.—Neh. 8:8.[3] </p>
<p> 16, 17. (a) Ta yaya Bulus ya taimaka wa Timotawus ya samu ci gaba? (b) Ta yaya dattawa za su koyar da waɗanda za su zama masu kula a cikin ikilisiya? </p>
<p> 16 Ana bukatar masu kula sosai a cikin ikilisiyar Kirista, kuma waɗanda za su yi irin wannan aikin a nan gaba suna bukatar a riƙa koyar da su. Bulus ya faɗi yadda za a yi wannan koyarwar sa’ad da ya gaya wa Timotawus cewa: “Kai . . . ɗana, ka ƙarfafa a cikin alherin da ke cikin Kristi Yesu. Abubuwan da ka ji daga gare ni kuwa a gaban shaidu da yawa, sai ka danƙa ma mutane masu-aminci, waɗanda za su iya su koya ma waɗansu kuma.” (2 Tim. 2:1, 2) Timotawus ya koyi abubuwa sa’ad da ya yi hidima tare da manzo Bulus wanda ya manyanta. Timotawus ya yi amfani da abin da ya koya daga Bulus a hidimarsa da kuma wasu fannoni na ibadarsa ga Jehobah.—2 Tim. 3:10-12. </p>
<p> 17 Bulus yana fita tare da Timotawus domin yana so ya tabbata cewa ya koyar da Timotawus sosai. (A. M. 16:1-5) Dattawa suna iya yin koyi da Bulus ta wajen kai ziyarar ƙarfafa tare da bayi masu hidima da suka cancanta a lokacin da ya dace. Ta yin hakan, dattawa suna ba wa waɗannan ’yan’uwan damar ganin koyarwa da bangaskiya da haƙuri da kuma ƙaunar da dattawa suke bukatar su kasance da shi. Hakan zai sa a riƙa koyar da waɗanda za su kula da “garken Allah.”—1 Bit. 5:2. </p>
<p> ME YA SA HORAR DA WASU YAKE DA MUHIMMANCI? </p>
<p> 18. Me ya sa yake da muhimmanci mu horar da wasu? </p>
<p> 18 Ana bukatar masu wa’azi sosai, shi ya sa yake da muhimmanci a horar da wasu. Ƙari ga haka, ya kamata a koya wa ’yan’uwa maza yadda ake kula da ikilisiya. Za mu iya bin misalin da Yesu da Bulus suka kafa na koyar da mutane. Jehobah yana so a koyar da bayinsa sosai don su kula da ayyukansu a ƙungiyarsa. Shi ya sa Allah ya ba mu gatan taimaka wa sababbi su ƙware don yin aikin da aka ba su a cikin ikilisiya. Ƙari ga haka, irin wannan koyarwar tana da muhimmanci sosai kuma ana bukatarta cikin gaggawa domin yanayin wannan duniyar yana ƙara taɓarɓarewa kuma muna ci gaba da samun damar yin wa’azi. </p>
<p> 19. Me ya sa ya kamata ka kasance da tabbaci cewa za ka yi nasara a ƙoƙarin da kake yi don ka koyar da mutane? </p>
<p> 19 Hakika, koyar da mutane takan ɗauki lokaci kuma yin hakan yana bukatar yin aiki tuƙuru. Amma Jehobah da Ɗansa ƙaunatacce za su taimaka mana kuma su ba mu hikima na yin irin wannan koyarwa. Ƙari ga haka, za mu yi farin ciki sa’ad da muka ga waɗanda muka horar da su suna aiki da ƙwazo. (1 Tim. 4:10) Hakazalika, mu ma muna bukatar mu yi iya ƙoƙarinmu don mu sami ci gaba a bautarmu ga Jehobah. </p>
<p> ^[1] (sakin layi na 7) Abubuwan da Yesu ya ambata sun ƙunshi: (1) Su yi wa’azi game da Mulkin Allah. (2) Su yi hamdala da abin da Allah yake tanadar musu. (3) Kada su riƙa gardama da waɗanda suke wa wa’azi. (4) Su dogara ga Allah sa’ad da ake tsananta musu. (5) Kada su ji tsoro. </p>
<p> ^[2] (sakin layi na 9) Shafuffuka na 62-64 na littafin nan Benefit From Theocratic Ministry School Education, ya ba da shawarwari masu kyau a kan yadda za mu tattauna da mutane sa’ad da muke wa’azi. </p>
<p> ^[3] (sakin layi na 15) Littafin nan Benefit From Theocratic Ministry School Education, shafi na 52-61, ya bayyana abubuwan da mutum zai yi don ya ƙware a yin jawabi a gaban jama’a. </p>
<p> https://assetsnffrgf-a.akamaihd.net/assets/m/2016609/univ/art/2016609_univ_sqr_xl.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/mujalla/w20150415/me-ya-sa-yankan-zumunci-tsari-ne-mai-kyau/" parent_folder="web1" id="file8065286" filename="me-ya-sa-yankan-zumunci-tsari-ne-mai-kyau">
<p> WANI ɗan’uwa mai suna Julian ya ce: “Sa’ad da aka yi sanarwa cewa an yi wa ɗana yankan zumunci, sai na rasa abin da ke yi min daɗi a duniyar nan. Shi ne ɗanmu na fari kuma mun shaƙu sosai, muna yin abubuwa da yawa tare. Shi ɗa ne mai hankali, amma farat ɗaya sai ya soma yin wasu abubuwan da ba su da kyau. Matata ta yi ta kuka kuma na rasa yadda zan ba ta haƙuri. Mun yi ta tunani cewa ko ba mu yi masa tarbiyya mai kyau ba.” </p>
<p> Ta yaya za a ce yankan zumunci tanadi ne mai kyau da yake yana sa mutum baƙin ciki sosai? Me ya sa Littafi Mai Tsarki ya umurta cewa ya kamata a ɗauki wannan babban matakin? Mene ne yake sa a yi wa mutum yankan zumunci? </p>
<p> ABUBUWA BIYU DA SUKE SA A YI WA MUTUM YANKAN ZUMUNCI </p>
<p> Abubuwa biyu ne suke sa a yi wa Mashaidin Jehobah yankan zumunci kuma sai an tabbata da waɗannan abubuwa biyun. Na farko, wani da ya yi baftisma ya yi babban zunubi. Na biyu, ya ƙi tuɓa. </p>
<p> Ko da yake Jehobah ya san cewa mu ajizai ne, amma ya kafa ƙa’idodi da yake so bayinsa su bi. Alal misali, Jehobah ya ce mu guji zunubai kamar fasiƙanci da bautar gumaka da sata da ƙwace da kisan kai da kuma sihiri.—1 Kor. 6:9, 10; R. Yoh. 21:8. </p>
<p> Babu shakka mun gaskata cewa ƙa’idodin Jehobah suna da kyau kuma suna kāre mu, ko ba haka ba? Shin akwai wanda ba zai so ya zauna a cikin mutane masu kirki, masu riƙon amana da suke zaman lafiya da juna ba? Irin wannan yanayin ne muke mora a tsakanin ’yan’uwanmu Shaidun Jehobah. Muna jin daɗin irin wannan yanayin ne don muna cika alkawarin da muka yi na ba da kanmu don yin nufin Jehobah da kuma bin ƙa’idodin Littafi Mai Tsarki. </p>
<p> To, idan wani Mashaidin Jehobah ya aikata babban zunubi saboda wata kasawa fa? Bayin Jehobah a dā sun aikata manyan zunubai, amma Jehobah bai ƙi su gaba ɗaya ba. Sarki Dawuda ɗaya ne daga cikinsu. Dawuda ya yi zina da kuma kisan kai, duk da haka, annabi Nathan ya gaya masa: “Ubangiji . . . ya kawar da zunubinka.”—2 Sam. 12:13. </p>
<p> Allah ya yafe zunuban Dauda don ya tuba da gaske. (Zab. 32:1-5) Hakazalika, za a yi wa bawan Jehobah yankan zumunci idan ya ƙi ya tuba ko kuma ya ci gaba da yin zunubin. (A. M. 3:19; 26:20) Idan mai zunubin bai nuna a gaban dattawa da suka yi shari’ar cewa ya tuba da gaske ba, wajibi ne a yi masa yankan zumunci. </p>
<p> Da farko, za mu iya ɗauka cewa an yi hanzari wajen yi wa mai zunubin yankan zumunci ko kuma ba a yi adalci ba, musamman ma idan mutumin danginmu ne ko kuma abokinmu. Duk da haka, Littafi Mai Tsarki ya ba da dalilai masu kyau da suka nuna cewa ya dace a ɗauki irin wannan matakin. </p>
<p> ME YA SA YANKAN ZUMUNCI YAKE DA AMFANI? </p>
<p> Yesu ya ce “hikima kuwa ta barata bisa ga ayyukanta.” (Mat. 11:19) Mataki mai kyau da aka ɗauka na yanke zumunci da wanda ya yi zunubi kuma ya ƙi tuba yana haifar da sakamako masu kyau. Ka yi la’akari da uku cikinsu: </p>
<p> Yi wa masu laifi yankan zumunci yana ɗaukaka sunan Jehobah. Da yake an san mu da sunan Jehobah, halinmu yana shafan sunan. (Isha. 43:10) Kamar yadda halin yaro yake sa a ɗauki iyayensa da mutunci ko kuma a raina su. Hakazalika, abubuwan da bayin Jehobah suke yi za su iya sa mutane su girmama Jehobah ko kuma su yi watsi da shi. A zamanin Ezekiyel, da yake Yahudawa suna bauta wa Jehobah, al’ummai sun san su da sunan Jehobah. (Ezek. 36:19-23) Hakazalika a yau, mutane sun san mu da sunan Jehobah. Saboda haka, idan muka bi ƙa’idodinsa, za mu sa a ɗaukaka shi. </p>
<p> Idan muka yi lalata za mu ɓata sunan Allah mai tsarki. Manzo Bitrus ya shawarci Kiristoci cewa: “Kamar ’ya’yan biyayya, ba za ku daidaita kanku bisa sha’awoyinku na dā a zamanin jahilcinku ba: amma yadda shi wanda ya kira ku mai-tsarki ne, ku kuma ku zama masu-tsarki cikin dukan tasarrufi; domin an rubuta, Ku za ku zama masu-tsarki; gama ni mai-tsarki ne.” (1 Bit. 1:14-16) Hali mai kyau yana sa a ɗaukaka sunan Allah. </p>
<p> Idan wani Mashaidin Jehobah ya aikata laifi, wataƙila abokansa da kuma wasu za su iya sanin zunubin da ya yi. Yi wa mutum yankan zumunci yana nuna cewa Jehobah yana da mutane masu tsabta da suke bin ƙa’idodin Littafi Mai Tsarki don su kasance da hali mai kyau. Wani mutum ya taɓa zuwa Majami’ar Mulki a ƙasar Siwizalan kuma ya ce yana so ya zama Mashaidin Jehobah. Me ya sa? An yi wa ’yar’uwarsa yankan zumunci don ta yi fasiƙanci. Ya ce yana so ya yi tarayya da ƙungiyar da “ba ta amincewa da mummunar ɗabi’a.” </p>
<p> Yankan zumunci yana kāre ikilisiyar Kirista daga ɗabi’u marasa kyau. Manzo Bulus ya gargaɗi ’yan’uwa a ikilisiyar Korinti cewa bai kamata su riƙa tarayya da waɗanda suke yin laifi da gangan ba. Ya kwatanta halin waɗannan mutanen da yisti da yake sa ƙullu ya kumbura. Bulus ya ce: ‘Yisti ƙanƙani ya kan gama dukan curi.’ Bayan haka, sai ya gaya musu su: “Fitar da mugun nan daga cikinku.”—1 Kor. 5:6, 11-13. </p>
<p> Wataƙila wannan “mugun” mutum da Bulus ya yi maganarsa ya yi fasiƙanci kuma ya ƙi tuba. Har ma wasu a cikin ikilisiya sun soma da’awa cewa abin da ya yi ba laifi ba. (1 Kor. 5:1, 2) Idan ba a ɗauki mataki a kan babban zunubin da ya yi ba, wasu za su soma yin koyi da lalata da ake yi a birnin Korinti. Idan aka ƙyale masu yin laifi da gangan su ci gaba da kasancewa a ikilisiya, ’yan’uwa ba za su ɗauki ƙa’idodin Littafi Mai Tsarki da muhimmanci ba. (M. Wa. 8:11) Ƙari ga haka, masu zunubi da suka ƙi tuba za su zama kamar ‘ɓoyayyun’ duwatsu da za su iya sa ’yan’uwa tuntuɓe, wato, su daina bauta wa Jehobah.—Yahu. 4, 12. </p>
<p> Yankan zumunci zai iya taimaka wa wanda ya aikata babban zunubi ya gane kurensa. Yesu ya taɓa yin magana game da wani matashi da ya bar gidan Ubansa ya tafi wani wuri kuma ya ɓarnatar da dukiyarsa wurin masha’a. Ɗa mubazzari ya fahimci cewa yin rayuwa ba tare da bin ja-gorar mahaifinsa ba bai da wani amfani ko kaɗan. Daga baya, yaron ya gane kurensa kuma ya tuba sai ya dawo gida. (Luk. 15:11-24) Kwatancin nan da Yesu ya yi na yadda uban ya yi farin ciki don yaron ya tuba ya taimaka mana mu fahimci halin Jehobah. Allah ya ce: “Ba ni da wani jin daɗi cikin mutuwar mugu ba, gwamma dai shi mugun shi juyo ga barin hanyarsa shi yi rai.”—Ezek. 33:11. </p>
<p> Hakazalika, waɗanda aka yi musu yankan zumunci kuma suka rabu da ikilisiya za su iya gane kuskurensu kuma su fahimci abin da suka yi hasararsa. Sakamakon zunubin da suka yi da kuma tunanin yadda suka ji daɗin kasancewa da dangantaka mai kyau da Jehobah da kuma tarayya da ’yan’uwa zai iya motsa su su dawo cikin hankalinsu. </p>
<p> Ƙauna da kuma ƙarfin hali suna da muhimmanci wajen taimaka wa waɗannan. Marubucin zabura Dawuda ya ce: “Bari mai-adalci shi buga ni, alheri ke nan; Shi tsauta mani, za ya zama kamar mai a kai.” (Zab. 141:5) Alal misali: A ce wani mai tsere ya faɗi kuma ya goce ƙafarsa. Hakan zai hana shi yawo. Ya san cewa idan bai yarda likita ya taimaka masa ba, ƙafar za ta iya kumbura kuma ta soma ruɓewa. Saboda da haka, ya amince likita ya taimaka, ko da yake zai ji zafi yayin da likitan yake saita ƙafar, amma ya san cewa ƙafar za ta warke da shigewar lokaci. Hakazalika, Dawuda ya fahimta cewa wajibi ne mai adalci ya yi masa horo don ya amfana. </p>
<p> A yawancin lokaci, yankan zumunci yana iya sa mai zunubin ya fahimci kuskurensa. Bayan shekara goma, ɗan Julian da aka ambata a farkon wannan talifin ya gyara halinsa kuma ya dawo cikin ikilisiya, yanzu shi dattijo ne. Ya ce: “Da aka min yankan zumunci sai na soma shan wahala sakamakon irin rayuwar banza da na yi. Wannan horon ya taimaka mini.”—Ibran. 12:7-11. </p>
<p> YADDA YA KAMATA A BI DA WAƊANDA AKA YI MUSU YANKAN ZUMUNCI </p>
<p> Hakika, yankan zumunci yakan ɓata dangantakar mutum da Jehobah, amma bai kamata hakan ya sa mai zunubin ƙin dawowa ba. Dukanmu muna da hakkin tabbata cewa yankan zumuncin ya cim ma sakamako mai kyau. </p>
<p> Dattawa ne suke da hakkin gaya wa mai zunubin da ya ƙi tuba cewa an yi masa yankan zumunci kuma ya kamata su yi hakan da ƙauna kamar yadda Jehobah yake yi. Sa’ad da suke gaya wa mai zunubin shawarar da suka tsai da, ya kamata su gaya masa dalla-dalla matakan da zai ɗauka don a dawo da shi cikin ikilisiya. Dattawa za su iya ziyarar waɗanda suka nuna cewa sun tuba loto-loto don su tuna musu matakan da za su ɗauka don su sake ƙulla dangantaka da Jehobah.* </p>
<p> Mambobin iyali za su iya nuna ƙauna ga ’yan’uwa a ikilisiya da kuma wanda aka yi masa yankan zumunci ta wajen amincewa da shawarar da dattawa suka tsai da. Julian da aka ambata ɗazun ya ce: “Ko da yake ɗana ne, amma halinsa ya sa mun raba dangantaka da shi.” </p>
<p> Dukan ’yan’uwa a cikin ikilisiya suna nuna ƙauna ta wajen daina cuɗanya da wanda aka yi masa yankan zumunci. (1 Kor. 5:11; 2 Yoh. 10, 11) Ta hakan, suna tabbatar da cewa horon da Jehobah ya yi wa mai zunubin ta wurin dattawa ya dace. Ƙari ga haka, ’yan’uwa a ikilisiya za su iya ƙarfafa da kuma tallafa wa iyalin wanda aka yi masa yankan zumunci da yake sun sha wahala sosai don kada su ɗauka cewa su ma an yi watsi da su.—Rom. 12:13, 15. </p>
<p> Julian ya kammala cewa: “Yankan zumunci tsari ne mai kyau da yake taimaka mana mu bi ƙa’idodin Jehobah. Ko da yake da farko yakan sa baƙin ciki, amma yana haifar da sakamako mai kyau daga baya. Da a ce na ƙyale ɗanmu ya ci gaba da yin halin banza, da bai dawo cikin hankalinsa ba.” </p>
<p> ^ sakin layi na 24 Ka duba Hasumiyar Tsaro ta 15 ga Afrilu, 1991, shafuffuka 21-23 a Turanci. </p>
<p> https://assetsnffrgf-a.akamaihd.net/assets/m/2015287/univ/art/2015287_univ_sqr_xl.jpg </p>
<p> https://assetsnffrgf-a.akamaihd.net/assets/a/w/HA/20150415/wpub/w_HA_20150415_lg.jpg </p>
<p> https://assetsnffrgf-a.akamaihd.net/assets/a/w/HA/20150415/wpub/w_HA_20150415_lg.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/mujalla/hasumiyar-tsaro-na-nazari-agusta-2016/me-ya-sa-za-ka-kara-kwazo-a-kungiyar-Jehobah/" parent_folder="web1" id="file8065233" filename="me-ya-sa-za-ka-kara-kwazo-a-kungiyar-Jehobah">
<p> “Ka mai da hankali ga karatu, da gargaɗi, da koyarwa.”—1 TIM. 4:13. </p>
<p> WAƘOƘI: 45, 70 </p>
<p> 1, 2. (a) Ta yaya Ishaya 60:22 take cika a wannan kwanaki na ƙarshe? (b) Mene ne ake bukata a ƙungiyar Jehobah a yau? </p>
<p> “ƘARAMIN za ya zama dubu, ƙanƙanin kuma za ya zama al’umma mai-ƙarfi.” (Isha. 60:22) Waɗannan kalmomin suna cika a waɗannan kwanaki na ƙarshe. Domin a shekarar hidima ta 2015, adadin masu shelar Mulki guda 8,220,105 ne suka yi wa’azi a faɗin duniya! Ya kamata dukan Kiristoci su yi tunani sosai a kan sashe na ƙarshe na wannan annabcin, don Ubanmu da ke sama ya ce: “Ni, Ubangiji, zan hanzarta wannan a lotonsa.” Kamar yadda fasinjoji da ke cikin mota sun san lokacin da direban ya ƙara wuta, mu ma mun san cewa muna bukatar mu ƙara ƙwazo a hidimarmu. Ta yaya muke ɗaukan batun ƙara ƙwazo a hidimarmu? Shin muna yin iya ƙoƙarinmu don mu yishelar Mulki da ƙwazo? ’Yan’uwa da yawa suna yin hidimar majagaba na kullum ko na ɗan lokaci. Ƙari ga haka, muna farin ciki sosai da yadda ’yan’uwa da yawa suke zuwa hidima a inda ake bukatar masu shela ko kuma yin wasu hidimomi a ƙungiyar Jehobah. </p>
<p> 2 Ban da haka, mun ga cewa ana bukatar ’yan’uwa sosai da za su taimaka a ikilisiyoyi da dama, don a kowace shekara ana ƙafa ikilisiyoyi guda 2,000. Idan ana bukatar dattawa 5 a cikin kowacce sabuwar ikilisiya, hakan yana nufin cewa a kowace shekara, ana bukatar bayi masu hidima guda 10,000 da za su zama dattawa. Hakan ya nuna cewa ana bukatar ’yan’uwa maza dubbai su cancanci zama bayi masu hidima. Ƙari ga haka, dukanmu muna bukatar mu “yawaita cikin aikin Ubangiji.”—1 Kor. 15:58. </p>
<p> ABIN DA ZA KA YI DON KA SAMU CI GABA </p>
<p> 3, 4. Mene ne samun ci gaba a hidimarka ga Jehobah yake nufi a gare ka? </p>
<p> 3 Karanta 1 Timotawus 3:1. Aikatau na Helenanci da aka fassara “biɗan aiki” yana nufin mutum ya miƙa hannunsa don ya ɗauki wani abin da hannunsa bai kai ba. Bulus ya yi amfani da wannan Kalmar don ya nuna cewa mutum yana bukatar ya ƙoƙarta sosai don ya samu ci gaba a hidimarsa ga Jehobah. A ce wani ɗan’uwa yana so ya zama bawa mai hidima. Amma ya san cewa yana bukatar ya ƙoƙarta sosai don ya kyautata halayensa. Ƙari ga haka, idan ya zama bawa mai hidima, zai ci gaba da yin aiki tuƙuru don ya zama dattijo. </p>
<p> 4 Hakazalika, ’yan’uwa maza da mata da suke so su soma hidimar majagaba ko hidima a Bethel ko kuma gina Majami’ar Mulki suna bukatar su ƙoƙarta sosai don su cim ma burinsu. Bari mu tattauna yadda Kalmar Allah take ƙarfafa dukanmu mu samu ci gaba a bautarmu ga Jehobah. </p>
<p> KA CI GABA DA ƘOƘARTAWA DON KA SAMU CI GABA </p>
<p> 5. Ta yaya matasa za su iya yin amfani da ƙarfinsu a hidimarsu ga Jehobah? </p>
<p> 5 Matasa suna aiki tuƙuru a hidimarsu ga Jehobah don suna da ƙarfi da kuma koshin lafiya. (Karanta Misalai 20:29.) Wasu matasa da suke hidima a Bethel suna aiki a inda ake buga littattafanmu da kuma Littafi Mai Tsarki. Ƙari ga haka, matasa maza da mata da yawa suna aikin gina da kuma adana Majami’un Mulki. Sa’ad da bala’o’i suka faru, matasa suna aiki tare da ’yan’uwan da suka manyanta don ba da kayan agaji. Kuma matasa da yawa da suke hidimar majagaba suna wa’azi a yankuna da ake harsuna dabam-dabam. </p>
<p> 6-8. (a) Ta yaya wani matashi ya canja ra’ayinsa game da hidimar Allah, kuma mene ne sakamakon yin hakan? (b) Ta yaya za mu ɗanɗana kuma mu ga cewa “Ubangiji nagari ne”? </p>
<p> 6 Hakika, mun san muhimmancin bauta wa Allah da dukan zuciyarmu. Amma, idan kana jin yadda wani ɗan’uwa mai suna Aaron ya ji a dā kuma fa? Duk da cewa ya girma a iyalin da suke bauta wa Jehobah, ya ce: “Ba na jin daɗin taro da kuma zuwa wa’azi.” Yana so ya yi farin ciki yayin da yake bauta wa Allah amma bai san abin da ya sa ba ya yin hakan ba. Wane mataki ne ya ɗauka? </p>
<p> 7 Aaron ya yi ƙoƙari ya riƙa karanta Littafi Mai Tsarki a kai a kai, da shirya taro da kuma yin kalami. Kuma ya soma yin addu’a a kai a kai. Ya samu ci gaba sosai yayin da ya soma ƙaunar Jehobah da dukan zuciyarsa. Tun daga lokacin, Aaron ya yi hidimar majagaba kuma ya yi aiki da wasu ’yan’uwa a wurin ba da kayan agaji kuma ya yi wa’azi a wata ƙasa. Yanzu, Aaron yana hidima a Bethel kuma shi dattijo ne. Yaya yake ji game da tafarkin da ya zaɓa? “Na ‘ɗanɗana na ga cewa Ubangiji nagari ne.’ Domin yadda Jehobah ya albarkace ni, ya kamata in nuna masa godiyata. Shi ya sa na ƙara ƙwazo a hidimata kuma hakan ya sa na sami albarka sosai.” </p>
<p> 8 Marubucin wannan zaburar ya ce: “Waɗanda suke biɗan Ubangiji ba za su rasa kowane abu mai-kyau ba.” (Karanta Zabura 34:8-10.) Hakika, Jehobah ba zai taɓa barin waɗanda suke bauta masa da dukan zuciyarsu su rasa abin da suke bukata ba. Idan muna iya ƙoƙarinmu a hidimar Allah, muna ɗanɗana kuma muna ganin cewa “Ubangiji nagari ne.” Ƙari ga haka, idan muka bauta wa Allah da dukan zuciyarmu, za mu yi farin ciki sosai. </p>
<p> KADA KA YI SANYIN GWIWA </p>
<p> 9, 10. Me ya sa yake da muhimmanci mu “jira” lokacin Allah? </p>
<p> 9 Wataƙila muna so mu ƙara ƙwazo a bautarmu ga Jehobah, amma idan ba a ba mu wani gata a cikin ikilisiya kuma ba fa? Muna bukatar mu yi haƙuri kuma mu “jira” lokacin Jehobah. (Mi. 7:7) Ko da yake Jehobah yana iya ƙyale mu mu kasance a cikin wani yanayi, muna da tabbaci cewa zai riƙa tallafa mana a kowane lokaci. Alal misali, Jehobah ya yi wa Ibrahim alkawari cewa zai haifi ɗa, amma Ibrahim yana bukatar ya kasance da bangaskiya kuma ya jira lokacin da Jehobah zai cika wannan alkawarin. (Ibran. 6:12-15) Duk da cewa ya jira shekaru da yawa kafin a haifi Ishaku, Ibrahim bai karaya ba, kuma daga baya Jehobah ya cika alkawarinsa.—Far. 15:3, 4; 21:5. </p>
<p> 10 Ba shi da sauƙi mutum ya ci gaba da jiran wani abu. (Mis. 13:12) Amma za mu iya yin sanyin gwiwa idan muka ci gaba da tunani game da yanayinmu. Ya kamata mu yi amfani da lokacinmu don mu kyautata halayen da muke bukata mu kasance da shi don kula da wasu ayyuka a cikin ikilisiya. Bari mu tattauna hanyoyi uku da za mu yi hakan. </p>
<p> 11. Waɗanne halaye ne ya kamata mu yi ƙoƙari mu kasance da su, kuma me ya sa suke da muhimmanci? </p>
<p> 11 Ka kasance da halaye masu kyau. Za mu iya zama masu hikima da basira da sanin yakamata da ilimi da hankali da kuma fahimi idan muna karanta Kalmar Allah kuma muna yin bimbini a kanta. Masu ja-gora a cikin ikilisiya suna bukatar su kasance da irin waɗannan halayen. (Mis. 1:1-4; Tit. 1:7-9) Ƙari ga haka, za mu san ra’ayin Allah a kan batutuwa da yawa yayin da muke karanta littattafanmu da ke bayyana Littafi Mai Tsarki. Kullum muna fuskantar batutuwa da suka shafi nishaɗi da saka tufafi da yin ado da yadda za mu riƙa kashe kuɗi da kuma sha’ani da mutane. Za mu iya yin abin da zai faranta wa Jehobah rai idan muka bi shawarar da ke cikin Littafi Mai Tsarki. </p>
<p> 12. Ta yaya waɗanda suke cikin ikilisiya za su nuna cewa su tabbatattu ne? </p>
<p> 12 Ka zama wanda za a riƙa tabbatawa da shi. Muna bukatar mu yi iya ƙoƙarinmu don mu kula da ayyukan da aka ce mu yi a ƙungiyar Jehobah ko da mu maza ne ko mata. A matsayinsa na gwamna, Nehemiya yana bukatar maza da za su kula da ayyuka dabam-dabam. Waɗanne irin mutane ne ya naɗa? Ya naɗa masu tsoron Allah da waɗanda za su yi duk wani aikin da aka ba su. (Neh. 7:2; 13:12, 13) Hakazalika, a yau ‘abin da ake nema ga wakilai, shi ne a iske mutum da aminci.’ (1 Kor. 4:2) Mutane sukan lura da ayyuka masu kyau da muke yi.—Karanta 1 Timotawus 5:25. </p>
<p> 13. Ta yaya za ka bi misalin Yusufu sa’ad da mutane suka yi maka rashin adalci? </p>
<p> 13 Ka dogara ga Jehobah. Mene ne za ka iya yi idan wasu suka yi maka rashin adalci? Kana iya bayyana musu yadda kake ji. Amma, a wasu lokatai kāre kanka yana iya sa yanayin ya daɗa muni. Alal misali, ’yan’uwan Yusufu sun wulakanta shi, amma hakan bai sa ya riƙe su a zuciya ba. Bayan haka, an yi masa zargin ƙarya kuma aka saka shi a kurkuku ba tare da yin laifi ba. Duk da haka, ya bar Jehobah ya yi masa ja-gora a mawuyacin lokaci. Mene ne sakamakon haka? “Maganar Ubangiji ta [“horar da shi,” NW].” (Zab. 105:19) Abin da Yusufu ya fuskanta ya taimaka masa ya cancanci yin wani aiki na musamman. (Far. 41:37-44; 45:4-8) Idan mutane suka yi maka rashin adalci, ka yi addu’a ga Jehobah ya sa ka kasance da hikima. Zai taimaka maka ka natsu kuma ka bi da su a hankali sa’ad da kake magana da su.—Karanta 1 Bitrus 5:10. </p>
<p> KA CI GABA DA ƘWAZO A YIN WA’AZI </p>
<p> 14, 15. (a) Me ya sa muke bukatar mu “mai da hankali” ga yadda muke wa’azi? (b) Ta yaya za ka iya bi da canjin yanayi? (Ka duba hoton da ke shafi na 20 da kuma akwatin nan “Kana Shirye Ka Gwada Wata Hanyar Yin Wa’azi?”) </p>
<p> 14 Bulus ya gaya wa Timotawus: “Ka mai da hankali ga karatu, da gargaɗi, da koyarwa, . . . ka mai da hankali da kanka, da kuma koyarwarka.” (1 Tim. 4:13, 16) Timotawus ya ƙware sosai a yin shelar Mulkin Allah. Duk da haka, zai fi taimaka wa mutane a hidimarsa idan ya “mai da hankali” ga koyarwarsa. Ya san cewa mutane za su saurare shi, amma yana bukatar ya ci gaba da kyautata hidimarsa da kuma inganta koyarwarsa don ya iya motsa zuciyarsu. Ya kamata mu bi misalinsa a matsayinmu na masu shelar Mulkin Allah. </p>
<p> 15 A yawancin lokaci, ba ma samun mutane a gida sa’ad da muke wa’azi gida-gida. A wasu wurare kuma, ba za mu iya shiga wasu gidajen bene ko kuma gidajen da aka saka musu ƙofa ba. Idan haka yankinku yake, za ka iya neman wata hanya dabam da za ka yi wa mutane wa’azi. </p>
<p> 16. Ta yaya yin wa’azi a inda jama’a suke yake kawo sakamako mai kyau? </p>
<p> 16 Wata hanya mai kyau sosai ta yaɗa bishara ita ce yin wa’azi a inda jama’a suke. ’Yan’uwanmu da yawa suna jin daɗin yin irin wannan wa’azin. Sukan je su yi wa mutane wa’azi a tashar jirgin ƙasa ko kasuwa da tashoshin motoci da kuma wasu wuraren da za a samu jama’a. Alal misali, wani Mashaidi yana iya amfani da abin da aka faɗa a labarai don ya soma tattaunawa da wani ko ya yaba wa yaran mutumin ko kuma ya yi masa tambaya game da aikinsa. Yayin da suke tattaunawa, sai mai shelar ya kawo wani batu da ke cikin Littafi Mai Tsarki kuma ya tambaye shi mene ne ra’ayinsa game da batun. Sau da yawa, amsar da mutumin ya ba da yakan sa a ci gaba da tattaunawa da shi. </p>
<p> 17, 18. (a) Ta yaya za ka kasance da gaba gaɗi sa’ad da kake wa’azi a inda jama’a suke? (b) Me ya sa bin misalin Dauda yake da muhimmanci sa’ad da kake wa’azi? </p>
<p> 17 Kada ka karaya idan yin wa’azi a inda jama’a suke yana yin maka wuya. Alal misali, wani majagaba mai suna Eddie da yake ƙasar Amirka ba ya iya wa’azi a inda jama’a suke. Amma da shigewar lokaci, ya yi hakan. Mene ne ya taimaka masa? Ya ce: “A lokacin da muke ibada ta iyali, ni da matata mun yin bincike sosai don mu sami amsoshi ga tambayoyi da kuma ra’ayin da mutane suke da shi. Ƙari ga haka, muna neman taimako daga wasu ’yan’uwa.” Yanzu Eddie yana jin daɗin yin wa’azi a inda jama’a suke. </p>
<p> 18 Yayin da muke jin daɗin wa’azi da kuma kyautata yadda muke wa’azi, mutane za su ga cewa muna samun ci gaba a ibadarmu ga Jehobah. (Karanta 1 Timotawus 4:15.) Ban da haka, muna ɗaukaka Jehobah kamar yadda Dauda ya yi sa’ad da ya ce: “Zan albarkaci Ubangiji a kowane loto: Yabonsa kuwa za ya zauna a bakina tuttur. Raina za shi yi fahariya a cikin Ubangiji: Mai-tawali’u za ya ji, ya yi murna kuma.” (Zab. 34:1, 2) Wataƙila za mu iya taimaka wa wani ya soma bauta wa Jehobah ta wa’azin da muke yi. </p>
<p> KA ƊAUKAKA ALLAH TA SAMUN CI GABA A HIDIMARSA </p>
<p> 19. Me ya sa ya kamata bawan Jehobah ya riƙa farin ciki ko da yana cikin yanayi mai wuya? </p>
<p> 19 Dauda ya daɗa cewa: ‘Dukan ayyukanka za su yi godiya gareka, ya Ubangiji; Tsarkakanka kuma za su albarkace ka. Za su yi zancen ɗaukakar mulkinka, su kama maganar ikonka: Domin a sanar wa ’yan Adam ayyukanka masu-iko, da darajar ɗaukaka ta mulkinka.’ (Zab. 145:10-12) Hakika, dukan bayin Jehobah masu aminci suna so su yi hakan. Amma, idan rashin lafiya ko kuma tsufa suka hana ka yin abubuwan da kake so ka yi kuma fa? Ka tuna cewa kana ɗaukaka Allah a duk lokacin da ka yi wa waɗanda suke kula da kai kamar su nas-nas da likitoci da kuma waɗanda suke tare da kai wa’azi. Ƙari ga haka, idan kana kurkuku domin imaninka, za ka iya gaya wa mutane game da Jehobah kuma hakan yana sa shi farin ciki sosai. (Mis. 27:11) Hakazalika, Jehobah yana farin ciki da hidimar da kake masa ko da wasu a iyalinku ba sa bauta masa. (1 Bit. 3:1-4) Za ka iya yaba wa Jehobah, ka ƙarfafa dangantakarka da shi kuma ka samu ci gaba a bautar da kake masa ko da kana cikin yanayi mai wuya. </p>
<p> 20, 21. Ta yaya wasu za su amfana idan kana da ƙarin aiki a ƙungiyar Jehobah? </p>
<p> 20 Jehobah zai albarkace ka idan kana samun ci gaba a hidimarka. Idan ka yi wasu canje-canje a tsarin ayyukanka ko kuma salon rayuwarka, za ka samu damar taimaka wa mutane su koya game da alkawuran da Allah ya yi. Ƙari ga haka, ’yan’uwa za su amfana sosai daga sadaukarwar da kake yi. Ayyukanka a cikin ikilisiya za su sa ’yan’uwa su ƙaunace ka kuma su tallafa maka. </p>
<p> 21 Ko da mun daɗe muna bauta wa Jehobah ko kuma mun soma yin hakan ba da daɗewa ba, dukanmu za mu iya samun ci gaba a bautarmu ga Jehobah. Amma ta yaya Kiristocin da suka manyanta za su taimaka wa sababbi su samu ci gaba a ƙungiyar Jehobah? Za mu tattauna wannan a talifi na gaba. </p>
<p> https://assetsnffrgf-a.akamaihd.net/assets/m/2016608/univ/art/2016608_univ_sqr_xl.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littattafai/kaunar-allah/me-ya-sa-za-mu-girmama-hukuma/" parent_folder="web1" id="file8065189" filename="me-ya-sa-za-mu-girmama-hukuma">
<p> 1, 2. (a) Wace kokawa ce muke fuskanta sa’ad da ya zo ga hukuma? (b) Waɗanne tambayoyi ne za a amsa? </p>
<p> KA TAƁA ganin yadda yaro ƙarami ya yi idan aka ce ya yi wani abin da ba ya son ya yi? Daga yadda zai haɗa fuska za ka gane cewa da wani abu da ke zuciyar yaron. Ya ji abin da iyayensa suka ce, kuma ya san cewa ya kamata ya girmama ikonsu. Amma a wannan yanayin, shi dai ba ya so ya yi biyayya. Wannan jayayyar ta bayyana wani abin da ke faruwa ga kowannenmu a lokaci lokaci. </p>
<p> 2 Girmama hukuma ba koyaushe ba ne yake da sauƙi a gare mu. Yana yi maka wuya wani lokaci ka girmama wasu da suke da ɗan iko a kanka? Idan haka ne, ba kai kaɗai ba ne a wannan kokawar. Muna zaune ne a lokacin da girmama hukuma bai da farin jini sosai. Duk da haka, Littafi Mai Tsarki ya ce muna bukatar mu girmama waɗanda suke da iko a kanmu. (Misalai 24:21) Hakika, yin haka ya zama dole idan muna so mu tsare kanmu cikin ƙaunar Allah. Saboda haka, wasu tambayoyi sun taso. Me ya sa girmama hukuma yake yi mana wuya sosai? Me ya sa Jehobah ya nemi mu yi musu biyayya, kuma menene zai taimake mu mu yi haka? A ƙarshe, ta waɗanne hanyoyi ne za mu girmama hukuma? </p>
<p> DALILI DA YA SA YA KASANCE ƘALUBALE </p>
<p> 3, 4. Ta yaya zunubi da ajizanci suka fara, kuma me ya sa yanayinmu na zunubi ya sa girmama hukuma ya kasance ƙalubale? </p>
<p> 3 Bari mu ba da taƙaitattun dalilai biyu da ya sa girmama hukuma ya kasance ƙalubale. Na farko, mu ajizai ne; na biyu kuma mutanen da suke da iko ma ajizai ne. Zunuban mutane da ajizancinsu sun samu asali ne tun da daɗewa, a can lambun Adnin sa’ad da Adamu da Hauwa’u suka yi wa Allah tawaye. Saboda haka, mafarin zunubi tawaye ne. Har wa yau, muna da muradin yin tawaye.—Farawa 2:15-17; 3:1-7; Zabura 51:5; Romawa 5:12. </p>
<p> 4 Domin yanayinmu na zunubi, fahariya da faɗin rai suna iya bayyana a yawancinmu nan da nan, amma kuma tawali’u hali ne mai wuya wanda mu duka muke bukatar mu ƙoƙarta sosai idan muna son mu koye shi kuma mu ci gaba da nuna shi. Har bayan shekaru masu yawa na hidima cikin aminci ga Allah, muna iya soma nuna taurin kai da fahariya. Alal misali, ka yi la’akari da Kora, wanda cikin aminci ya kasance da mutanen Jehobah cikin wahaloli masu yawa da suka sha. Duk da haka, ya kasance da kwaɗayin iko kuma ya ja-goranci tawaye ga Musa, mutum mai tawali’u gaba da kowa a wannan zamanin. (Litafin Lissafi 12:3; 16:1-3) Ka yi kuma tunanin Sarki Uzziya wanda fahariyarsa ta sa ya shiga cikin haikalin Jehobah ya yi ayyukan da aka ka’ida wa firistoci. (2 Labarbaru 26:16-21) Waɗannan mutanen sun sha wahala sosai a sakamakon tawayen da suka yi. Duk da haka, misalansu marasa kyau sun kasance da amfani wajen tunasar da mu. Muna bukatar mu yi kokawa da fahariyar da ke sa girmama hukuma yake yi mana wuya. </p>
<p> 5. Ta yaya mutane ajizai suka ci zali da ikonsu? </p>
<p> 5 A wani ɓangare kuma, mutane ajizai da suke da iko sun raunana muradin da ake da shi na girmama hukuma. Yawancinsu sun kasance mazalunta, ko miyagu. Hakika, mafi yawan tarihin ’yan adam tarihin cin zali ne na masu iko. (Karanta Mai-Wa’azi 8:9) Alal misali, Saul mutumin kirki ne, kuma mai tawali’u sa’ad da Jehobah ya zaɓe shi ya zama sarki. Amma, ya fara nuna fahariya da kishi; bayan haka, ya tsananta wa Dauda mutum mai aminci. (1 Samuila 9:20, 21; 10:20-22; 18:7-11) Daga baya, Dauda ya zama ɗaya daga cikin sarakunan nagari da aka taɓa yi a Isra’ila, duk da haka, ya ci zali da ikonsa sa’ad da ya kwace matar Uriah kuma ya tura wannan mutumin zuwa bakin daga domin a kashe shi a yaƙi. (2 Samuila 11:1-17) Hakika, ajizanci yana sa ya yi wuya mutane su riƙe iko da kyau. Kuma idan waɗanda suke da iko suka ƙi daraja Jehobah, suna wuce gona da iri. Bayan da ya kwatanta yadda wasu Fafaroma na Katolika suka tsananta wa mutane, wani baturen Ingila ya rubuta: “Iko yana lalata mutane, cikakken iko kuma yana lalatarwa gabaki ɗaya.” Da tunanin irin wannan abin da suka yi, bari mu amsa tambayar nan: Me ya sa za mu girmama hukuma? </p>
<p> ME YA SA ZA A GIRMAMA HUKUMA? </p>
<p> 6, 7. (a) Menene ƙaunarmu ga Jehobah take motsa mu mu yi, kuma me ya sa? (b) Wane hali ne miƙa kai ya ƙunsa, kuma ta yaya za mu nuna shi? </p>
<p> 6 Dalili mafi kyau na girmama hukuma ya fito ne daga ƙauna, wato, ƙaunarmu ga Jehobah, ga ’yan’uwanmu mutane, da kuma kanmu. Muna son mu faranta wa Jehobah rai domin mun fi ƙaunarsa fiye da kome. (Karanta Misalai 27:11;Markus 12:29, 30.) Mun san cewa an ƙalubalanci ikon mallakarsa, wato, damansa ya mallaki dukan sararin samaniya a duniya tun daga lokacin tawaye a Adnin, kuma yawancin ’yan adam suna gefen Shaiɗan sun kuma ƙi sarautar Jehobah. Muna farin cikin kasancewa a ɓangaren Allah. Sa’ad da muka karanta kalmomi masu muhimmanci na Ru’ya ta Yohanna 4:11, suna taɓa zuciyarmu. Mun fahimta ƙwarai da gaske cewa Jehobah ne Mamallakin dukan sararin samaniya! Mun rungumi ikon mallaka na Jehobah, ta wajen yin na’am da sarautarsa a rayuwarmu ta yau da kullum. </p>
<p> 7 Irin wannan girmamawa tana nufin biyayya da kuma wasu abubuwa. Muna yi wa Jehobah biyayya domin muna ƙaunarsa. Amma kuma, da akwai lokatai da yin biyayya zai kasance da wuya ƙwarai. A irin wannan lokaci, kamar wannan ɗan yaron da aka ambata da farko, muna bukatar mu koyi miƙa kai. Mu tuna cewa Yesu ya miƙa kai ga nufin Ubansa duk da cewa yin haka yana da wuya ƙwarai. “Ba nawa nufi ba, naka za a yi,” ya ce wa Ubansa.—Luka 22:42. </p>
<p> 8. (a) Miƙa kai ga ikon Jehobah a yau sau da yawa ya ƙunshi menene, kuma menene ya nuna yadda Jehobah yake ji game da irin wannan? (b) Menene zai taimake mu mu saurari gargaɗi kuma mu karɓi horo? (Dubi akwati a shafi na 46-47.) </p>
<p> 8 Hakika, Jehobah ba ya magana da mu baki da baki a yau, yana amfani ne da Kalmarsa da kuma wakilansa a duniya. Sau da yawa, muna nuna miƙa kai ga Jehobah ta wajen girmama mutanen da ya ba iko, ko kuma waɗanda ya ƙyale su ci gaba da kasancewa a matsayi na iko a kanmu. Idan muka yi tawaye ga waɗannan mutane, alal misali, ta wajen ƙin bin gargaɗin da suka yi mana daga Nassosi da kuma gyaran da suka yi mana, za mu yi wa Allahnmu laifi. Sa’ad da Isra’ilawa suka yi gunaguni da tawaye ga Musa, Jehobah ya ɗauki abin da suka yi kamar shi suka yi wa.—Litafin Lissafi 14:26, 27. </p>
<p> 9. Me ya sa ƙaunarmu ga Allah da kuma mutum za ta motsa mu mu girmama hukuma? Ka kwatanta. </p>
<p> 9 Muna kuma girmama hukuma domin ƙaunarmu ga ’yan’uwanmu ’yan adam. Ta yaya? A ce kai soja ne. Nasarar dukan wani dakaru, wataƙila ya dangana ne bisa ba da haɗin kan kowane soja da kuma yin biyayya ga umurni. Idan ka yi wa wannan ƙungiyar maƙarƙashiya ta wajen yin tawaye, dukan sojoji za su shiga cikin haɗari. Hakika, sojoji suna kashe mutane masu yawa a duniya ta yau. Amma, Jehobah yana da sojojin da abin kirki kawai suke yi. Littafi Mai Tsarki ya kira Allah sau da yawa Jehobah “mai-runduna.” (1 Samuila 1:3) Shi Shugaban runduna ne mai girma na ruhohi. A wasu lokatai kuma, Jehobah yana kwatanta bayinsa a duniya da runduna. (Zabura 68:11; Ezekiel 37:1-10) Idan muka yi tawaye ga mutanen da Jehobah ya ba iko, ba muna saka ’yan’uwanmu sojoji na ruhaniya cikin haɗari ba ne? Sa’ad da Kirista ya yi tawaye ga dattawan da aka naɗa, sauran mutanen da ke cikin ikilisiya ma za su iya shan wahala. (1 Korintiyawa 12:14, 25, 26) Sa’ad da yaro ya yi tawaye, hakan na iya shafan dukan iyalin. Saboda haka, za mu nuna ƙauna ga ’yan’uwanmu ’yan adam ta wajen koyon halin girmamawa da kuma ba da haɗin kai. </p>
<p> 10, 11. Ta yaya muradi mai kyau na amfanin kanmu zai motsa mu mu yi biyayya ga hukuma? </p>
<p> 10 Muna daraja hukuma domin amfanin mu. Sa’ad da Jehobah ya ce mu girmama hukuma, sau da yawa yana faɗin amfanin da za mu samu idan muka yi haka. Alal misali, ya gaya wa yara su yi biyayya ga iyayensu domin kwanakinsu ya yi tsawo. (Kubawar Shari’a 5:16; Afisawa 6:2, 3) Ya gaya mana mu girmama dattawan ikilisiya domin ƙin yin haka zai ɓata dangantakarmu da shi. (Ibraniyawa 13:7, 17) Kuma ya gaya mana mu yi biyayya ga hukuma domin kāriyarmu.—Romawa 13:4. </p>
<p> 11 Ba za ka yarda ba ne cewa sanin abin da ya sa Jehobah yake so mu yi biyayya zai taimake mu mu girmama hukuma? Bari mu tattauna yadda za mu girmama hukuma a hanyoyi uku ta rayuwa. </p>
<p> GIRMAMAWA CIKIN IYALI </p>
<p> 12. Wane hakki ne Jehobah ya ba maigida kuma uba a cikin iyali, kuma yaya zai cika hakkinsa? </p>
<p> 12 Jehobah ne da kansa ya tsara iyali. Da yake Allah ne mai tsari, ya tsara iyali a hanyar da za ta kasance da kyau. (1 Korintiyawa 14:33) Ya ba maigida kuma uba ikon zama shugaban iyali. Maigidan yana girmama Shugabansa, Yesu Kristi, ta wajen yin koyi da yadda yake nuna ikonsa bisa ikilisiya. (Afisawa 5:23) Saboda haka, kada maigida ya guji hakkinsa amma ya cika hakkinsa kamar namiji; kada kuma ya zama mai cin zali, maimakon haka, ya kasance mai ƙauna, mai sanin ya kamata, kuma mai kirki. Ya tuna cewa ikonsa yana da iyaka, bai fi na Jehobah ba. </p>
<p> Uba Kirista yana yin koyi da yadda Kristi ya bi da shugabanci </p>
<p> 13. Ta yaya mata kuma uwa za ta cika hakkinta cikin iyali a hanyar da zai faranta wa Jehobah rai? </p>
<p> 13 Mace kuma uwa za ta kasance mataimakiyar maigidanta ne. Ita ma an ba ta iko cikin iyali, domin Littafi Mai Tsarki ya yi maganar “dokar uwa.” (Misalai 1:8) Hakika, ikonta yana ƙasa da na mijinta. Mace Kirista tana girmama ikon mijinta ta wajen taimaka masa ya cika hakkinsa na shugabancin iyali. Ba za ta raina shi ba, ko ta yaudare shi, ko kuma ta ƙwace matsayinsa. Maimakon haka, za ta kasance mai taimako kuma mai ba da haɗin kai. Sa’ad da ba ta son shawarar da ya yanke, za ta furta ra’ayinta cikin bangirma, amma kuma za ta miƙa kai. Idan maigidan ba mai bi ba ne, za ta iya fuskantar yanayi mai wuya, duk da haka miƙa kanta zai iya motsa maigidanta ya nemi Jehobah.​—Karanta 1 Bitrus 3:1. </p>
<p> 14. Ta yaya ne yara za su faranta ran iyayensu da kuma Jehobah? </p>
<p> 14 Yara suna faranta wa Jehobah rai sa’ad da suka yi wa babansu da mamarsu biyayya. Suna daraja iyayensu kuma suna sa su farin ciki. (Misalai 10:1) A iyalan gwauraye, yara suna bukatar su bi wannan mizani na biyayya, da sanin cewa mahaifinsu ko mahaifiyarsu yana ko tana bukatar haɗin kansu da taimako. A iyalin da kowa yake cika hakkin da Allah ya ba shi, tana kasancewa da salama da kuma farin ciki mai yawa. Hakan kuma yana daraja Wanda ya tsara dukan iyali, Jehobah Allah.—Afisawa 3:14, 15. </p>
<p> GIRMAMAWA CIKIN IKILISIYA </p>
<p> 15. (a) Ta yaya za mu nuna cewa muna girmama ikon Jehobah a cikin ikilisiya? (b) Waɗanne mizanai ne za su taimake mu mu yi biyayya ga waɗanda suke ja-gora? (Dubi akwati a shafi na 48-49.) </p>
<p> 15 Jehobah ya naɗa Ɗansa a matsayin Masarauci bisa ikilisiyar Kirista. (Kolossiyawa 1:13) Yesu kuma ya ba “bawan nan mai-aminci, mai-hikima” hakkin kula da bukatu na ruhaniya na mutanen Allah a duniya. (Matta 24:45-47) Hukumar da Ke Kula da Ayyukanmu ne suke wakiltan wannan bawa. Kamar yadda yake a ikilisiyoyin Kirista na ƙarni na farko, dattawa a yau suna samun umurni da kuma gargaɗi daga Hukumar Mulki kai tsaye ko kuma ta bakin wakilanta masu kula masu ziyara. Sa’ad da kowanenmu ya girmama ikon dattawa, Jehobah ne muke yi wa biyayya.​—Karanta 1 Tassalonikawa 5:12; Ibraniyawa 13:17. </p>
<p> 16. Kamar yaya ake naɗa dattawa ta hanyar ruhu mai tsarki? </p>
<p> 16 Dattawa da kuma bayi masu hidima ba kamiltattun mutane ba ne. Suna da kurakuransu kamar yadda muke da su. Duk da haka, dattawa “kyautai ga mutane” ne da aka yi tanadi domin su taimaki ikilisiya ta kasance da ƙarfi a ruhaniya. (Afisawa 4:8) Ruhu mai tsarki ne yake naɗa dattawa. (Ayukan Manzanni 20:28) Ta yaya? Domin dole ne waɗannan mutanen su cika mizanai na cancanta da ke rubuce cikin Kalmar Allah da ruhu mai tsarki ya hure. (1 Timothawus 3:1-7, 12; Titus 1:5-9) Bugu da ƙari, dattawan da suke bincike su ga ko ɗan’uwa ya cancanta suna yin addu’a domin ruhu mai tsarki na Jehobah ya yi musu ja-gora. </p>
<p> 17. A ayyukansu na ikilisiya, me ya sa a wasu lokatai mata suke rufe kansu? </p>
<p> 17 A cikin ikilisiya, zai kasance a wani lokaci babu dattawa ko kuma bayi masu hidima da za su yi ayyukan da ainihi su suke yi, kamar su gudanar da taron fita hidima. A irin wannan yanayi, wani ɗan’uwa da ya yi baftisma yana iya gudanar da taron. Idan babu ɗan’uwan da ya yi baftisma, ’yar’uwa da ta ƙware tana iya gudanar da taron. Amma kuma, idan ’yar’uwa za ta cika hakkin namiji da ya yi baftisma, sai ta rufe kanta.* (1 Korintiyawa 11:3-10) Wannan mizani bai ƙasƙantar da mata ba. Maimakon haka, ya ba da zarafi ne na girmama tsarin Jehobah na shugabanci, a cikin iyali da kuma a ikilisiya. </p>
<p> GIRMAMA GWAMNATI </p>
<p> 18, 19. (a) Yaya za ka kwatanta mizanan da ke rubuce a Romawa 13:1-7? (b) Ta yaya za mu girmama gwamnati? </p>
<p> 18 Kiristoci na gaskiya suna bin mizanin da ke rubuce a Romawa 13:1-7. (Karanta.) Sa’ad da ka karanta waɗannan ayoyin, za ka ga cewa “ikon masu-mulki” da aka ambata a nan gwamnati ce. Duk iya tsawon lokacin da Jehobah ya ƙyale gwamnatin mutane ta ci gaba da wanzuwa, suna cika hakkoki masu muhimmanci, suna kawo ɗan zaman lafiya kuma suna biyan wasu bukatu. Muna girmama irin waɗannan hukumomin ta wajen bin doka. Mu tabbata cewa mun biya dukan wani haraji da ake bin mu, mu cika dukan wani fom da gwamnati take bukata da kyau, kuma mu bi dukan wani doka da ta shafi mu, iyalinmu, sana’armu ko kuma dukiyoyinmu. Amma kuma, ba za mu miƙa kai ga hukuma ba idan suka ce mu yi wa Allah rashin biyayya. Maimakon haka, za mu amsa kamar yadda manzanni na zamanin dā suka amsa: “Dole sai mu fi biyayya ga Allah da mutane.”—Ayukan Manzanni 5:28, 29; dubi akwatin nan “Ikon Wanene Zan Yi wa Biyayya?” da ke shafi na 42. </p>
<p> 19 Muna kuma daraja gwamnati ta wajen yadda muke cuɗanya da wasu. A wani lokaci za mu iya yin cuɗanya kai tsaye da ma’aikatan gwamnati. Manzo Bulus ya yi cuɗanya da mutane masu mulki kamar su Sarki Hirudus Agaribas da Gwamna Fastos. Waɗannan mutane masu kurakurai ne ƙwarai, amma Bulus ya tattauna da su cikin daraja. (Ayukan Manzanni 26:2, 25) Muna bin misalin manzo Bulus, ko da mutumin da muke tattaunawa da shi mai iko ne sosai ko kuma ɗan sanda. A makaranta, ya kamata matasa Kiristoci su ƙoƙarta su nuna irin wannan girmamawa ga malamansu da kuma ma’aikatan makaranta. Hakika, ba waɗanda suka yarda da bangaskiyarmu ba ne ka kawai muke girmamawa; muna girmama waɗanda suke hamayya da Shaidun Jehobah. Hakika, ya kamata dukan marasa bi su fahimci cewa muna girmama su.—Karanta Romawa 12:17, 18; 1 Bitrus 3:15. </p>
<p> 20, 21. Waɗanne albarka ne ake samu daga girmama hukuma? </p>
<p> 20 Manzo Bulus ya rubuta: “Ku girmama dukan mutane.” (1 Bitrus 2:17) Bari mu ci gaba da girmama mutane sosai. Sa’ad da mutane suka ga cewa muna girmama su da gaske, za su yi farin ciki. Ka tuna cewa wannan hali yana kasancewa da wuyar samu yanzu. Nuna shi wata hanya ce ta bin umurnin Yesu: “Ku bari haskenku shi haskaka a gaban mutane, domin su ga ayyukanku masu-kyau, su girmama Ubanku wanda ke cikin sama.”—Matta 5:16. </p>
<p> 21 A wannan duniya mai duhu, mutane masu zuciyar kirki suna zuwa wurin haske na ruhaniya. Saboda haka, nuna girmamawa a cikin iyali, da ikilisiya, da kuma ga gwamnati, za ta iya jawo wasu kuma ta motsa su su yi tafiya cikin haske tare da mu. Wannan bege ne mai kyau! Ko da hakan bai faru ba, da wani abin da tabbatacce ne. Girmama mutane da muke yi tana faranta wa Jehobah Allah rai kuma tana taimakonmu mu tsare kanmu cikin ƙaunar Allah. Akwai albarkar da ta fi wannan? </p>
<p> https://assetsnffrgf-a.akamaihd.net/assets/m/1102008063/univ/art/1102008063_univ_sqr_xl.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littattafai/Albishiri-Daga-Allah/me-zai-sa-iyalinka-ta-yi-farin-ciki/" parent_folder="web1" id="file8065248" filename="me-zai-sa-iyalinka-ta-yi-farin-ciki">
<p> 1. Me ya sa yin aure bisa doka yake da muhimmanci don iyali ta yi farin ciki? </p>
<p> Albishiri game da aure daga wurin Jehobah ne. Allah mai farin ciki ne kuma yana son iyalai su yi farin ciki. (1 Timotawus 1:11) Shi ne ya kafa aure. Auren da aka yi bisa doka yana sa iyaye da kuma yara farin ciki kuma su ƙaunaci juna. </p>
<p> Ya kamata Kiristocin da suke son su yi biyayya ga Allah su yi rajistar aurensu bisa dokar ƙasarsu. Jehobah yana son mata da miji su kasance da aminci ga juna. (Ibraniyawa 13:4) Ya tsani kashe aure. (Malakai 2:16) Jehobah ya yarda Kiristoci su kashe aure kuma su sake yin wani idan ɗaya daga cikinsu ya yi zina.​—Karanta Matta 19:3-6,9. </p>
<p> 2. Yaya ya kamata mata da miji su bi da juna? </p>
<p> Jehobah ya halicci maza da mata domin su taimaka wa juna a aure. (Farawa 2:18) A matsayin shugaban iyali, maigida ne ya kamata ya kasance kan gaba wajen biyan bukatun iyalinsa kuma ya koya musu game da Allah. Ya kamata ya nuna ƙauna da sadaukarwa ga matarsa. Ya kamata mata da miji su nuna ƙauna da daraja ga juna. Tun da dukan maza da mata ajizai ne, gafarta wa juna yana da muhimmanci sosai domin yana kawo farin ciki a aure.​—Karanta Afisawa 4:31, 32;5:22-25,33;1 Bitrus 3:7. </p>
<p> 3. Ya kamata ka rabu da matarka ne idan ba ka jin daɗin aurenku? </p>
<p> Idan kai da matarka kuna samun matsaloli, ku yi ƙoƙarin bi da juna cikin ƙauna. (1 Korintiyawa 13:4, 5) Kalmar Allah ba ta ce rabuwa ce za ta magance matsalolin da ake samu a aure ba.​—Karanta 1 Korintiyawa 7:10-13. </p>
<p> 4. Yara, mene ne nufin Allah a gare ku? </p>
<p> Jehobah yana so ku kasance masu farin ciki. Yana ba ku shawara mafi kyau a kan yadda za ku ji daɗin ƙuruciyarku. Yana son ku amfana daga hikima da ƙwarewar iyayenku. (Kolosiyawa 3:20) Jehobah yana son ka more albarka da ke tattare da yi masa da kuma Ɗansa biyayya.​—Karanta Mai-Wa’azi 11:9–12:1;Matta 19:13-15;21:15, 16. </p>
<p> 5. Iyaye, mene ne yaranku suke bukata don su kasance masu farin ciki a rayuwa? </p>
<p> Ya kamata ku yi aiki tuƙuru don ku yi tanadin abinci da wurin kwana da kuma sutura ga yaranku. (1 Timotawus 5:8) Amma, don yaranku su kasance masu farin ciki, kuna bukatar ku koya musu su ƙaunaci Allah don su yi koyi da shi. (Afisawa 6:4) Misalin da kuka kafa wajen nuna ƙauna ga Allah zai iya yin tasiri sosai a zuciyar yaranku. Idan umurnin da kuka ba da ya fito ne daga Kalmar Allah, hakan zai iya daidaita tunanin ’ya’yanku sosai.​—Karanta Kubawar Shari’a 6:4-7;Misalai 22:6. </p>
<p> Yara za su amfana idan iyaye suna ƙarfafa da kuma yaba musu. Suna kuma bukatar gyara da horo. Irin tarbiyyar nan tana kāre su daga halin da zai iya jawo musu baƙin ciki. (Misalai 22:15) Duk da haka, kada horo ya kasance mai tsanani ko kuma da azaba.​—Karanta Kolosiyawa 3:21. </p>
<p> Shaidun Jehobah suna wallafa littattafai da dama da aka rubuta musamman don taimaka wa iyaye da kuma yara. An ɗauko batutuwan da ke cikin waɗannan littattafan daga Littafi Mai Tsarki.​—Karanta Zabura 19:7,11. </p>
<p> Hanyar da kuka bi da matsaloli za ta iya sa aurenku ya yi daɗi ko kuma ya yi ɗaci. </p>
<p> Kaunar da Yesu ya nuna misali ne mai kyau ga mazaje da mata da iyaye da kuma yara. Me za mu iya koya daga wurinsa? </p>
<p> https://assetsnffrgf-a.akamaihd.net/assets/m/1102012191/univ/art/1102012191_univ_sqr_xl.jpg </p>
<p> https://assetsnffrgf-a.akamaihd.net/assets/a/fg/HA/wpub/fg_HA_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/koyarwar-littafi-mai-tsarki/matasa/tambayoyi/na-sani-game-da-aika-sako/" parent_folder="web1" id="file8065386" filename="na-sani-game-da-aika-sako">
<p> Me Ya Kamata Na Sani Game da Aika Sako Ta Wayar Selula? </p>
<p> Me Ya Kamata Na Sani Game da Aika Sako Ta Wayar Selula? </p>
<p> :-) Aika sako hanyar sadarwa ce mai kyau idan aka yi amfani da fasalin yadda ya dace. </p>
<p> :-( Idan ba a yi amfani da fasalin bisa ka’ida ba, zai iya bata abota da suna. </p>
<p> Wannan talifin zai tattauna abin da ya kamata ka sani game da </p>
<p> Wanda kake aika wa sako </p>
<p> Irin sakon da kake aikawa </p>
<p> Lokacin da kake aika sako </p>
<p> Kari ga haka, talifin zai tattauna: </p>
<p> Shawara game da aika sako </p>
<p> Wasan watsa kwakwalwa </p>
<p> Wanda kake aika wa sako </p>
<p> Matasa da yawa sun dauki aika sako wata muhimmiyar hanyar sadarwa ce. Aika sako hanya ce ta sadarwa da dukan wadanda kake da lambarsu a wayarka—sai dai idan iyayenka ba su yarda ba. </p>
<p> “Babanmu ba ya so ni da kanwata mu rika tadi da samari. Idan ma ya yarda, za mu yi hakan ne a kan waya tarho da ke cikin falo kuma a idon wasu.”—Lenore. </p>
<p> Abin da ya kamata ka sani: Idan ka ba kowa lambarka, kana iya shiga masifa. </p>
<p> “Idan ba ka mai da hankali ga wadanda kake ba wa lambarka ba, za a iya aika maka da sakonni ko hotuna da ba ka so.”—Scott. </p>
<p> “Idan kana aika sako wa yarinya koyaushe, hakan zai iya sa ku shaku da juna sosai ba tare da bata lokaci ba.”—Steven. </p>
<p> Littafi Mai Tsarki ya ce: “Mutum mai-hankali ya kan hangi masifa, ya buya.” (Misalai 22:3) Idan ka dauki wasu matakai, za ka iya guje wa masifa. </p>
<p> Labari: “Ni da wani yaro abokai ne, kuma muna aika sako wa juna sosai. Na dauka mu abokai ne kawai. Ban yi tsammanin hakan na da hadari ba sai da ya gaya mini yana so na. Da na sani da ban yi abota da shi—da kuma aika masa sakonni—yadda na yi ba.”—Melinda. </p>
<p> Ka yi la’akari: Sa’ad da Melinda ta gane yadda yaron yake ji, yaya kake ganin hakan zai shafi abotarsu? </p>
<p> Ka rubuta labarin a wata hanya dabam! Da a ce Melinda ta dauki wasu matakai da abotar ta da yaron ba zai wuce gona da iri ba. Wadanne matakai ke nan? </p>
<p> Irin sakon da kake aikawa </p>
<p> Aika da sakonni bai da wuya —kuma karanta sako abin marmari ne—ana saurin manta cewa mutane za su iya fahimtar sako ta wata hanya dabam. </p>
<p> Abin da ya kamata ka sani: Wani zai iya fahimtar sakon da ka aika ta wata hanya dabam. </p>
<p> “Ba za ka iya fahimtar yadda mutumin yake ji ko muryarsa ba—ko da ya yi amfani da alamu a cikin sakon. Kuma hakan zai iya jawo rashin fahimta”—Briana. </p>
<p> “Na san wasu ’yammata da suka zub da mutuncinsu kuma an dauke su masu kwarkwasa ne domin irin sakon da suke aika wa samari.”—Laura. </p>
<p> Littafi Mai Tsarki ya ce: “Zuciyar mai-adalci ta kan yi tunanin abin da za ta amsa.” (Misalai 15:28) Mene ne darasin? Ka sake karanta sakon da ka rubuta kafin ka aika! </p>
<p> Lokacin da kake aika sako </p>
<p> Idan ka mai da hankali, za ka iya tsara ka’idarka game da aika sako. </p>
<p> Abin da ya kamata ka sani: Idan ba ka mai da hankali ga yadda kake aika sako ba, za ka mai da kanka marar hankali kuma abokai za su guje ka maimakon su kusace ka. </p>
<p> “Aika sako babu ka’ida bai da wuya. Nakan aika sako a lokacin da nake tadi da wani.”—Allison. </p>
<p> “Hadari ne mutum ya rika aika sako a lokacin da yake tuka mota. Idan ba ka kalli gabanka ba kana iya yin hatsari.”—Anne. </p>
<p> Littafi Mai Tsarki ya ce: “Akwai lokaci kuma domin kowane abu a karkashin sama, . . . lokacin shuru da lokacin magana.” (Mai-Wa’azi 3:1, 7) Hakan ya shafi aika sako kamar yadda ya shafi yin magana! </p>
<p> Shawara game da aika sako </p>
<p> Wanda kake aika wa sako </p>
<p> ;-) Ka bi ka’idodin da iyayenka suka tsara.—Kolosiyawa 3:20. </p>
<p> ;-) Ba kowa ba ne za ka ba wa lambarka. Sa’ad da ka ki gaya wa mutane wani abin sirri—kuma ka ki ba su lambar wayarka—kana nuna basira ne kuma hakan zai taimake idan ka manyanta. </p>
<p> ;-) Bai dace ku saba da wani ta wajen aika sakon soyayya ba tare da niyar aure ba. Idan soyayya ta shiga, hakan zai jawo bakin ciki da tashin hankali. </p>
<p> “Iyayena sun san cewa ina amfani da wayar selulata yadda ya kamata, saboda haka sun tabbata zan tsai da shawara mai kyau game da irin mutanen da zan ba su lambata.”—Briana. </p>
<p> Irin sakon da kake aikawa </p>
<p> ;-) Kafin ka fara aika sako, ka yi wa kanka tambaya, ‘Aika sako ne zai fi dacewa a wannan yanayin?’ Zai fi kyau a wani lokaci ka yi wa mutum waya ko kuma ka jira sai kun hadu ido da ido. </p>
<p> ;-) Kada ka aika sako game da wani abin da ba za ka iya fada da baki ba. Sarah, wata ’yar shekara 23 ta ce: “Idan ba za ka fadi wani abu da baki ba, kada ka aika da shi ta sako.” </p>
<p> “Idan wani ya aika maka da hotunan batsa, ka gaya wa iyayenka. Zai zama kariya ce gare ka kuma ya sa iyayenka su amince da kai.”—Sirvan. </p>
<p> Lokacin da kake aika sako </p>
<p> ;-) Ka yanke shawara game da lokatan da ba za ka yi amfani da wayarka ba. Wata yarinya Olivia ta ce: “Ba na rike wayata sa’ad da nake cin abinci ko kuma idan ina nazari.” “Nakan kashe wayata a lokacin taron Kirista don kada ta raba min hankali.” </p>
<p> ;-) Ka yi tunanin yadda aika sako zai shafi wasu. (Filibbiyawa 2:4) Ba shi da kyau ka tsaya kana magana da mutum sa’an nan kuma kana kokarin aika sako. </p>
<p> “Na tsai da shawara cewa ba zan taba aika sako ba idan ina tare da abokai sai ko ya zama dole. Kuma ba na ba da lambata wa wadanda ban waye su ba.”—Janelly. </p>
<p> Me Ya Kamata Na Sani Game da Aika Sako Ta Wayar Selula? </p>
<p> https://assetsnffrgf-a.akamaihd.net/assets/m/502013115/univ/art/502013115_univ_sqr_xl.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/mujalla/hasumiyar-tsaro-na-nazari-maris-2016/taimaka-wa-yanuwa-a-ikilisiyarku/" parent_folder="web1" id="file8065440" filename="taimaka-wa-yanuwa-a-ikilisiyarku">
<p> Ka yi ƙoƙarin sanin irin taimakon da ‘yan’uwanka suke bukata </p>
<p> Za Ka Iya Taimaka wa ‘Yan’uwa a Ikilisiyarku? </p>
<p> Za Ka Iya Taimaka wa ‘Yan’uwa a Ikilisiyarku? </p>
<p> KAFIN Yesu ya koma sama, ya ce wa almajiransa: “Za ku zama shaiduna . . . har . . . iyakan duniya.” (Ayyukan Manzanni 1:8) Shin ta yaya za su iya yin wa’azi a dukan wurare a duniya? </p>
<p> Wani farfesa mai suna Martin Goodman a Jami’ar Oxford, ya ce “Kiristoci sun san cewa hakkinsu ne su je inda mutane suke don su yi musu wa’azin bishara, kuma hakan ya sa sun fita dabam da sauran addinai, har da Yahudawa da ke Daular Roma a dā.” Yesu ya je wurare dabam-dabam don ya yi wa’azi. Wajibi ne Kiristoci na gaskiya su bi misalinsa kuma su yi wa’azin “bishara ta Mulkin Allah” a ko’ina. Suna bukatar su biɗi mutanen da ke son sanin gaskiya. (Luka 4:43) Shi ya sa a ƙarni na farko, akwai “manzanni” wato waɗanda aka aika su su cim ma wani abu. (Markus 3:14) Yesu ya umurci mabiyansa game da hakan sa’ad da ya ce: “Ku tafi fa, ku almajirtar da dukan al’ummai.”—Matta 28:18-20. </p>
<p> Ko da yake almajiran Yesu sun mutu da daɗewa, bayin Jehobah da yawa suna bin misalin da suka kafa a yin bishara. A duk lokacin da aka tura su wa’azi, suna ba da kansu kamar Ishaya da ya ce: “Ga ni; ka aike ni.” (Ishaya 6:8) Alal misali, waɗanda suka sauke karatu a Makarantar Littafi Mai Tsarki na Gilead, sun je ƙasashe masu nisa. Wasu kuma sun ƙaura zuwa wani yanki a ƙasarsu. Da yawa sun koyi sabon yare don su taimaka wa wata ikilisiya ko kuma rukuni. Yin hakan bai da sauƙi, amma waɗannan ‘yan’uwa maza da mata sun yi hakan da son rai don suna ƙaunar Jehobah da kuma mutane. Saboda haka, sun shirya da kyau don su yi amfani da lokacinsu da kuzarinsu da kuma wadatarsu su je yin wa’azi inda ake bukatar masu shela sosai. (Luka 14:28-30) Abin da waɗannan ‘yan’uwa maza da mata suke yi yana da muhimmanci sosai. </p>
<p> Ba dukanmu ba ne za mu iya zuwa inda ake bukatar masu shela, kuma ba kowa ba ne zai iya koyan sabon yare. Amma dukanmu za mu iya yin hidima a ikilisiyarmu kamar masu yin wa’azi a ƙasar waje. </p>
<p> KA YI HIDIMA A IKILISIYARKU KAMAR MAI WA’AZI A ƘASAR WAJE </p>
<p> A ƙarni na farko, Kiristoci sun yi wa’azin bishara da ƙwazo duk da cewa yawancinsu sun kasance a garinsu kuma ba su je yin wa’azi a ƙasar waje ba. Bulus ya gaya wa Timotawus: “Ka yi aikin mai-bishara, ka cika hidimarka.” (2 Timotawus 4:5) Waɗannan kalaman sun shafe mu a yau kamar yadda suka shafi Kiristoci a ƙarni na farko. Wajibi ne dukan Kiristoci su yi wa’azin bishara kuma su taimaka wa mutane su zama almajiran Yesu. Akwai hanyoyi da yawa da za mu iya zama kamar masu yin wa’azi a ƙasar waje, a cikin ikilisiyarmu. </p>
<p> Alal misali, masu yin wa’azi a ƙasar waje sukan ƙaura zuwa wata ƙasa, inda tsarin abubuwan ya bambanta da na ƙasarsu. Saboda haka, suna bukata su saba da sabon salon rayuwa da suka sami kansu a ciki. Ko da ba za mu iya zuwa inda ake bukatar masu shela ba, za mu iya ƙirƙiro wasu hanyoyin yi wa mutane wa’azi. A shekara ta 1940, an ƙarfafa ‘yan’uwanmu su yi amfani da rana ɗaya a mako wajen yi wa mutane wa’azi a titi. Ka taɓa yi wa mutane a titi? Ka taɓa yin wa’azi da amalanken nuna littattafai? Abin da ake nufi a nan shi ne, za ka so ka bi wani sabon tsari wajen yin wa’azin bishara? </p>
<p> Idan kana da ra’ayin da ya dace, za ka kasance da himma da kuma sha’awar yin wa’azin bishara. Waɗanda suke zuwa inda ake bukatar masu shela da kuma waɗanda suke koyan sabon yare sukan zama da ƙwazo sosai kuma suna taimakawa a ikilisiya. Alal misali, sukan ja-goranci masu fita wa’azi. Masu wa’azi a ƙasar waje sukan yi ja-gora a cikin ikilisiya har sai ‘yan’uwa da ke yankin sun ƙware. Idan kai ɗan’uwa ne da ya yi baftisma, shin kana “biɗan aiki,” ma’ana, kana ba da kanka don ka yi wa ‘yan’uwa maza da mata da ke ikilisiyarku hidima a matsayin bawa mai hidima ko kuma dattijo?—1 Timotawus 3:1. </p>
<p> KA RIƘA ƘARFAFA ‘YAN’UWANKA </p>
<p> Za mu iya taimakawa a ikilisiyarmu a wasu hanyoyi dabam. Dukanmu, yara da manya, maza da mata za mu iya ƙarfafa ‘yan’uwa da suke bukatar hakan.—Kolosiyawa 4:11. </p>
<p> Idan muna so mu taimaka wa ‘yan’uwanmu maza da mata, muna bukata mu san su sosai. Littafi Mai Tsarki ya ƙarfafa mu mu “lura da juna,” wato mu yi la’akari da bukatun ‘yan’uwanmu maza da mata sa’ad da muka haɗu da su. (Ibraniyawa 10:24) Ba wai za mu riƙa sa ido a abubuwan suke yi da ba su shafe mu ba. Amma hakan yana nufin cewa mu yi ƙoƙarin sanin ‘yan’uwanmu maza da mata da kuma abubuwan da suke bukata. Za mu iya taimaka musu ta wajen ba su abin biyan bukata ko ta ziyararsu ko kuma ta ƙarafa su daga Littafi Mai Tsarki. Ko da yake, a wani yanayi, dattawa ne kawai za su iya taimaka musu. (Galatiyawa 6:1) Amma dukanmu za mu iya taimaka wa ‘yan’uwa maza da mata da suka tsufa, ko iyalai da suke fuskantar matsaloli. </p>
<p> Irin taimakon da aka yi wa Salvatore ke nan. Ya sami koma baya sosai a kasuwancinsa. Saboda haka, ya sayar da sa’anarsa da gidansa da wasu abubuwa da dama da iyalin suka mallaka. Hakan ya sa shi damuwa sosai game da iyalinsa. Sa’ad da wani ɗan’uwa da iyalinsa suka lura cewa iyalin Salvatore suna bukatar taimako, sai suka ba su kuɗi kuma suka taimaka wa matarsa ta sami aikin yi. Ƙari ga haka, sun riƙa ziyarar iyalin kowace yamma don su ƙarfafa su. Hakan ya sa sun zama abokai na kud da kud. Yanzu iyalan biyu ba sa manta da yadda suka shaƙu a wannan mawuyacin lokaci. </p>
<p> Kiristoci na gaskiya ba sa jinkirin gawa wa mutane abin da suka yi imani da shi. Wajibi ne mu yi koyi da Yesu kuma mu sanar da kowa game da alkawuran da Allah ya yi. Ko da za mu iya ƙaura ko a’a, dukanmu za mu iya yin ƙoƙarinmu mu taimaka wa wasu a cikin ikilisiyarmu. (Galatiyawa 6:10) Yayin da muke taimaka wa wasu, za mu yi farin ciki kuma za mu “ba da ‘ya’ya cikin kowane kyakkyawan aiki.”—Kolosiyawa 1:10; Ayyukan Manzanni 20:35. </p>
<p> https://assetsnffrgf-a.akamaihd.net/assets/m/402016207/univ/art/402016207_univ_sqr_xl.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littafin-taro-na-jw/agusta-2017-mwb/tsarin-ayyuka-na-21-27-ga-agusta/" parent_folder="web1" id="file8065307" filename="tsarin-ayyuka-na-21-27-ga-agusta">
<p> Eze 38:​14-16​—Gog na Magog za su kai wa mutanen Allah hari (w12 9/15 5-6 sakin layi na 8-9) </p>
<p> Eze 38:​21-23​—Jehobah zai tsarkake sunansa sa’ad da ya halaka Gog na Magog (w14 11/15 27 sakin layi na 16) </p>
<p> Neman Abubuwa Masu Tamani: (minti 8) </p>
<p> Eze 36:20, 21​—Me ya sa yake da muhimmanci mu kasance da halaye masu kyau? (w02 7/1 18 sakin layi na 12) </p>
<p> Eze 36:33-36​—Ta yaya wannan ayar ta cika a zamaninmu? (w88 12/1 22 sakin layi na 11) </p>
<p> Mene ne karatun Littafi Mai Tsarki na wannan makon ya koya maka game da Jehobah? </p>
<p> Waɗanne darussa ne kuma ka koya a karatun Littafi Mai Tsarki na wannan makon? </p>
<p> Karatun Littafi Mai Tsarki: (minti 4 ko ƙasa da hakan) Eze 35:1-15 </p>
<p> KA YI WA’AZI DA ƘWAZO </p>
<p> Haɗuwa ta Fari: (minti 2 ko ƙasa da hakan) Za 37:29​—Ku Koyar da Gaskiya. </p>
<p> Koma Ziyara: (minti 4 ko ƙasa da hakan) Fa 1:28; Ish 55:11​—Ku Koyar da Gaskiya. </p>
<p> Jawabi: (minti 6 ko ƙasa da hakan) w16.07 31-32​—Jigo: Mene ne Ma’anar Sanduna Biyu da Aka Haɗa? </p>
<p> LITTAFIN TARO DON RAYUWA TA KIRISTA DA HIDIMARMU Agusta 2017 </p>
<p> https://assetsnffrgf-a.akamaihd.net/assets/a/mwb/HA/201708/wpub/mwb_HA_201708_lg.jpg </p>
<p> LITTAFIN TARO DON RAYUWA TA KIRISTA DA HIDIMARMU Agusta 2017 </p>
<p> https://assetsnffrgf-a.akamaihd.net/assets/a/mwb/HA/201708/wpub/mwb_HA_201708_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/littafin-taro-na-jw/mayu-2016-mwb/tsarin-ayyukan-taro-9-15-ga-mayu/" parent_folder="web1" id="file8065423" filename="tsarin-ayyukan-taro-9-15-ga-mayu">
<p> Za 2:1-3—An annabta cewa za a yi hamayya da Jehobah da kuma Yesu (w04 8/1 12-13 sakin layi na 4-8;it-1 507; it-2 386 sakin layi na 3) </p>
<p> Za 2:8-12—Waɗanda suke daraja Sarkin da Jehobah ya naɗa ne kaɗai za su sami rai (w04 8/1 3 sakin layi na 2-3) </p>
<p> Neman Abubuwa Masu Tamani: (minti 8) </p>
<p> Za 2:7—Mene ne ‘ƙadaran Jehobah’? (w06 6/1 29 sakin layi na 6) </p>
<p> Za 3:2—Mene ne ma’anar kalmar nan Selah? (w06 6/1 29 sakin layi na 9) </p>
<p> Mene ne karatun Littafi Mai Tsarki na wannan makon ya koya mini game da Jehobah? </p>
<p> Waɗanne darussa ne na koya a karatun Littafi Mai Tsarki na wannan makon da zan iya yin amfani da su a wa’azi? </p>
<p> Karatun Littafi Mai Tsarki: (minti 4 ko ƙasa da hakan) Za 8:1–9:10 </p>
<p> KA YI WA’AZI DA ƘWAZO </p>
<p> Haɗuwa ta Fari: (minti 2 ko ƙasa da hakan) Bangon wp16.3. </p>
<p> Koma Ziyara: (minti 4 ko ƙasa da hakan) Bangon wp16.3—Ka sa maigidan ya ce ba ya son ka karanta masa juyin New World Translation, sai ka nuna masa wani juyin Littafi Mai Tsarki a JW Library. </p>
<p> Nazarin Littafi Mai Tsarki: (minti 6 ko ƙasa da hakan) bh 12 sakin layi na 12-13—Ka ƙarfafa ɗalibin ya sauko da JW Library a na’urarsa. </p>
<p> RAYUWAR KIRISTA </p>
<p> Waƙa ta 138 </p>
<p> Ka Daraja Gidan Jehobah: (minti 5) Tattaunawa. Ka saka bidiyon nan Ka Zama Abokin Jehobah—Ka Daraja Gidan Jehobah. (Ka shiga KOYARWAR LITTAFI MAI TSARKI > YARA.) Bayan haka, ka gayyaci yara ƙanana zuwa kan dakali sai ka yi musu tambayoyi game da bidiyon. </p>
<p> Sunan Allah a Cikin Nassosin Ibrananci: (minti 10) Jawabin da aka ɗauko daga ƙasidar nan Taimako don Nazarin Kalmar Allah, sashe na 1. </p>
<p> LITTAFIN TARO DON RAYUWA TA KIRISTA DA HIDIMARMU Mayu 2016 </p>
<p> https://assetsnffrgf-a.akamaihd.net/assets/a/mwb/HA/201605/wpub/mwb_HA_201605_lg.jpg </p>
<p> LITTAFIN TARO DON RAYUWA TA KIRISTA DA HIDIMARMU Mayu 2016 </p>
<p> https://assetsnffrgf-a.akamaihd.net/assets/a/mwb/HA/201605/wpub/mwb_HA_201605_lg.jpg </p>
<p> Ka Zabi Harshenka </p>
<p> Harsuna </p>
<p> YARE </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
<doc url="https://www.jw.org/ha/littattafai/mujalla/w20150915/tsaya-da-karfi-imani-bi-koyarwa-yesu/" parent_folder="web1" id="file8065159" filename="tsaya-da-karfi-imani-bi-koyarwa-yesu">
<p> “Ku tsaya da ƙarfi cikin imani, . . . ku ƙarfafa.” —1 KOR. 16:13. </p>
<p> WAƘOƘI: 60, 64 </p>
<p> 1. (a) Mene ne ya faru da Bitrus sa’ad da ake wata guguwar iska a Tekun Galili? (Ka duba hoton da ke shafin nan.) (b) Me ya sa Bitrus ya soma nitsewa? </p>
<p> MANZO BITRUS da wasu almajirai suna ƙoƙari su tuƙa kwalekwalensu zuwa hayin Tekun Galili da daddare yayin da ake wata guguwar iska. Farat ɗaya, sai suka ga Yesu yana tafiya a kan teku. Bitrus ya kira Yesu kuma ya ce yana so ya taka zuwa inda yake. Sa’ad da Yesu ya gaya masa ya zo, sai Bitrus ya fita daga cikin kwalekwalen kuma ya soma takawa zuwa inda Yesu yake. Hakan abin al’ajabi ne. Amma jim kaɗan, sai Bitrus ya soma nitsewa. Me ya sa? Ya mai da hankali ga guguwar iska kuma ya tsorata. Bitrus ya ta da murya don a cece shi. Yesu ya miƙa hannu ya kama shi kuma ya ce: ‘Kai mai-ƙanƙantar bangaskiya, don me ka yi shakka?’—Mat. 14:24-32. </p>
<p> 2. Mene ne za mu tattauna yanzu? </p>
<p> 2 Bari mu tattauna wasu abubuwa uku game da labarin Bitrus da suka shafi bangaskiya: (1) yadda Bitrus da farko ya ba da gaskiya cewa Allah zai tallafa masa, (2) dalilin da ya sa Bitrus ya soma shakka, da kuma (3) abin da ya taimaka wa Bitrus ya sake kasancewa da bangaskiya. Yin nazarin waɗannan batutuwan zai taimaka mana mu san yadda za mu iya “tsaya da ƙarfi cikin imani.”—1 Kor. 16:13. </p>
<p> KA BA DA GASKIYA CEWA ALLAH ZAI TAIMAKE KA </p>
<p> 3. Me ya sa Bitrus ya sauka daga cikin kwalekwale, kuma wane mataki ne muka ɗauka kamar Bitrus? </p>
<p> 3 Bitrus yana da bangaskiya sosai don sa’ad da Yesu ya kira shi, Bitrus ya sauka daga cikin kwalekwalen kuma ya soma tafiya a kan ruwa. Ya tabbata cewa ikon Allah zai taimaka masa yadda ya taimaka wa Yesu. Hakazalika, sa’ad da muka ba da kanmu ga Jehobah kuma muka yi baftisma, mun yi imani cewa Allah zai tallafa mana. Yesu ya ce mu zama almajiransa kuma mu bi sawunsa. Mun yi imani cewa Allah da Yesu za su tallafa mana a hanyoyi dabam-dabam.—Yoh. 14:1; karanta 1 Bitrus 2:21. </p>
<p> 4, 5. Me ya sa bangaskiya take da tamani sosai? </p>
<p> 4 Bangaskiya tana da tamani sosai. Bitrus ya kasance da bangaskiya kuma ya yi tafiya a kan ruwa, abin da ɗan Adam ba zai iya yi ba. Hakazalika, bangaskiya za ta taimaka mana mu yi abin da muke gani ba zai yiwu ba. (Mat. 21:21, 22) Alal misali, da yawa daga cikinmu sun bar halaye da kuma ayyukan banza da suke yi a dā kuma hakan ya sa waɗanda suka san su a dā suna mamaki sosai. Jehobah ne ya taimaka mana mu ɗauki waɗannan matakan don bangaskiya da muka nuna a gare shi. (Karanta Kolosiyawa 3:5-10.) Bangaskiyarmu ce ta sa muka ba da kanmu ga Jehobah kuma muka zama abokansa. In da ba da taimakonsa ba, da ba za mu iya ɗaukan wannan matakin ba.—Afis. 2:8. </p>
<p> 5 Bangaskiyarmu tana taimaka mana sosai. Alal misali, tana taimaka mana mu yi tsayayya da babban maƙiyinmu Iblis. (Afis. 6:16) Ƙari ga haka, da yake mun dogara ga Jehobah, ba ma yawan damuwa sa’ad da muke fuskanta matsaloli. Jehobah ya ce idan muka kasance da bangaskiya kuma muka saka al’amuran mulki kan gaba a rayuwarmu, zai tanadar mana da abubuwan da muke bukata. (Mat. 6:30-34) Ban da haka, bangaskiyarmu za ta sa Jehobah ya ba mu kyautar rai na har abada.—Yoh. 3:16. </p>
<p> SHAKKA ZA TA IYA JAWO RASHIN BANGASKIYA </p>
<p> 6, 7. (a) Da mene ne za mu iya kwatanta guguwar iska da rakuman ruwa da Bitrus ya fuskanta? (b) Me ya sa ya kamata mu fahimci cewa za mu iya rashin bangaskiya? </p>
<p> 6 Za mu iya kwatanta rakuman ruwa da guguwar iska da Bitrus ya fuskanta sa’ad da yake tafiya a kan ruwa da matsaloli da kuma gwajin da muke fuskanta a matsayinmu na bayin Allah. Za mu iya kasancewa da ƙarfin zuciya cewa Jehobah zai taimaka mana ko da matsaloli masu tsanani ne. Mu tuna cewa ba guguwar iskar ko kuma rakumin ruwa ne ya sa Bitrus ya nitse ba. Labarin ya ce: “Sa’anda ya ga iska, ya ji tsoro.” (Mat. 14:30) Bitrus ya daina kallon Yesu shi ya sa ya soma shakka. Hakazalika, idan muka soma damuwa ainun saboda matsalolin da muke fuskanta, za mu soma shakka ko Jehobah zai taimaka mana. </p>
<p> 7 Wajibi ne mu fahimci cewa za mu iya rashin bangaskiya don Littafi Mai Tsarki ya ce rashin bangaskiya ‘zunubi’ ne da za mu iya yi da sauƙi. (Ibran. 12:1) Abin da ya faru da Bitrus ya nuna cewa za mu iya soma shakka nan da nan idan mun mai da hankali ga matsaloli da gwaji ko kuma wasu abubuwan da ba su dace ba. Ta yaya za mu iya sanin cewa mun soma shakka? Ka yi la’akari da wasu tambayoyi da za su taimaka mana mu bincika kanmu. </p>
<p> 8. Ta yaya za mu iya soma shakkar alkawuran Allah? </p>
<p> 8 Shin ina ba da gaskiya ga alkawuran Allah kamar yadda na yi a dā? Alal misali, Allah ya yi alkawari cewa zai halaka wannan mugun zamanin. Duk da haka, idan muka soma barin nishaɗi dabam-dabam na duniya su raba hankalinmu, za mu iya soma shakka ko ƙarshen zai zo. (Hab. 2:3) Ga wani misali kuma. Jehobah ya tanadar da fansa don ya gafarta mana zunubanmu. Amma idan muka soma yawan damuwa game da zunuban da muka yi a dā, hakan zai iya sa mu soma shakka ko Jehobah ya gafarta mana zunubanmu da gaske. (A. M. 3:19) Saboda haka, za mu soma baƙin ciki har ma mu daina zuwa taro ko kuma fita wa’azi. </p>
<p> 9. Mene ne zai iya faruwa idan muka mai da hankali ga abubuwan da muke so? </p>
<p> 9 Ina bauta wa Jehobah da ƙwazo kamar yadda na yi a dā? Manzo Bulus ya nuna cewa idan muna da ƙwazo a hidimar Jehobah, za mu kasance da ‘tabbataccen bege har ƙarshe.’ Amma, mene ne zai iya faruwa idan muka soma mai da hankali ga abubuwan da muke so? Alal misali, idan muka soma aiki da ake biyan albashi mai tsoka amma ba ma samun lokacin bauta wa Jehobah, hakan zai sa mu soma shakka kuma mu “yi nauyin jiki” kuma mu daina bauta wa Jehobah da ƙwazo.—Ibran. 6:10-12. </p>
<p> 10. Ta yaya muke nuna cewa mun ba da gaskiya ga Jehobah sa’ad da muka gafarta wa mutane? </p>
<p> 10 Gafarta wa waɗanda suka ɓata min rai yana min wuya ne? Sa’ad da wasu suka ɓata mana rai, za mu iya jin haushi sosai har mu yi musu baƙar magana ko kuma mu daina musu magana gaba ɗaya. Amma idan muka gafarta musu, muna nuna cewa mun ba da gaskiya ga Jehobah. Ta yaya? Waɗanda suka yi mana zunubi tamkar sun ci bashinmu ne kamar yadda muka ci bashin Jehobah saboda zunubanmu. (Luk. 11:4) Sa’ad da muka gafarta wa wasu zunubansu, Jehobah zai albarkace mu kuma hakan ya fi sa wani ya sha wahala kamar yadda muka sha sa’ad da ya ɓata mana rai. Almajiran Yesu sun san cewa kasancewa da bangaskiya zai taimaka mana mu gafarta wa mutane. Sa’ad da Yesu ya gaya musu cewa su riƙa gafarta wa waɗanda suke musu zunubi, sai suka ce masa: “Ka ƙara mana bangaskiya.”—Luk. 17:1-5. </p>
<p> 11. Me zai iya hana mu amfana daga gargaɗin Littafi Mai Tsarki? </p>
<p> 11 Ina ɓata rai ne idan aka yi min gargaɗi? Za mu iya soma tunani cewa gargaɗin bai dace ba ko kuma mu mai da hankali ga laifuffukan wanda yake ba mu gargaɗin a maimakon yadda gargaɗin zai amfane mu. (Mis. 19:20) Bai kamata mu yi hakan ba don wannan gargaɗin dama ce na daidaita ra’ayinmu da na Allah. </p>
<p> 12. Mene ne yawan gunaguni game da waɗanda Allah yake amfani da su don yi wa mutanensa ja-gora yake nuna wa? </p>
<p> 12 Shin ina gunaguni da ’yan’uwa da aka naɗa a cikin ikilisiya ne? Sa’ad da Isra’ilawa suka mai da hankali ga rahoto mara daɗi da ’yan leƙen asiri marasa aminci goma suka bayar, sai suka soma yi wa Musa da Haruna gunaguni. Sai Jehobah ya tambayi Musa cewa: ‘Har yaushe kuma za su ƙi gaskanta ni’? (Lit. Lis. 14:2-4, 11) Hakika, gunagunin da Isra’ilawa suka yi ya nuna cewa ba su ba da gaskiya ga Allah da ya naɗa Musa da Haruna ba. Hakazalika, idan muna yin gunaguni wa waɗanda Allah yake amfani da su don ya ja-goranci mutanensa, zai nuna cewa bangaskiyarmu ta karaya. </p>
<p> 13. Me ya sa bai kamata mu karaya ba idan muka lura cewa muna bukata mu ƙarfafa bangaskiyarmu? </p>
<p> 13 Duk da haka, idan binciken da ka yi ya nuna cewa kana bukatar ƙarfafa bangaskiyarka, kada ka karaya. Bitrus manzo ne, amma ya ji tsoro kuma ya yi shakka. A wasu lokatai ma Yesu ya tsauta wa almajiransa don “ƙanƙantar bangaskiya” da suka nuna. (Mat. 16:8) Ka lura cewa darasi mai muhimmanci da muka koya game da abin da ya faru da Bitrus shi ne abin da ya yi bayan ya yi shakka kuma ya soma nitsewa cikin teku. </p>
<p> KA BI KOYARWAR YESU DON KA ƘARFAFA BANGASKIYARKA </p>
<p> 14, 15. (a) Mene ne Bitrus ya yi sa’ad da ya soma nitsewa? (b) Ta yaya za mu “zuba ido” ga Yesu da yake ba ma ganin sa? </p>
<p> 14 Shin mene ne Bitrus ya yi sa’ad da ya kalli guguwar iska kuma ya soma nitsewa? Da yake Bitrus ya iya ruwa, da ya yi iyo zuwa inda kwalekwalen yake. (Yoh. 21:7) A maimakon ya ceci kansa, ya sake mai da hankali ga Yesu don Yesu ya ceci shi. Idan muka lura cewa mun soma rashin bangaskiya, ya kamata mu yi koyi da Bitrus. Amma ta yaya za mu yi hakan? </p>
<p> 15 Kamar yadda Bitrus ya mai da hankali ga Yesu, wajibi ne mu “zuba ido ga Yesu.” (Ibran. 12:2, 3) Ko da yake, ba za mu iya ganin Yesu ido da ido ba kamar yadda Bitrus ya gan shi ba. A maimakon haka, muna “zuba ido” ga Yesu ta wajen yin nazarin koyarwarsa da halayensa da kuma yin koyi da shi. Bari mu tattauna wasu matakai da za mu iya ɗaukawa don mu bi misalinsa. Idan muka bi waɗannan matakan, Allah zai taimaka mana kuma zai ƙarfafa bangaskiyarmu. </p>
<p> 16. Ta yaya za mu yi nazarin Littafi Mai Tsarki a yadda zai ƙarfafa bangaskiyarmu? </p>
<p> 16 Ka ƙarfafa bangaskiyar ka ga Littafi Mai Tsarki. Yesu ya ba da gaskiya cewa Littafi Mai Tsarki Kalmar Allah ne kuma yana tanadar da ja-gorar mafi kyau don zaman rayuwa. (Yoh. 17:17) Saboda haka, wajibi ne mu karanta Littafi Mai Tsarki, mu yi nazarinsa kuma mu yi bimbini a kan abin da muka koya. Ka yi bincike sosai don ka sami amsoshin ga wasu tambayoyin da kake da su. Alal misali, za ka iya yin bincike game da dalilan da suka nuna cewa muna rayuwa a kwanaki na ƙarshe don ka ƙara kasancewa da bangaskiya cewa ƙarshen duniya zai zo nan ba da daɗewa ba. Ka ƙarfafa bangaskiyarka game da alkawuran da aka yi a cikin Littafi Mai Tsarki game da nan gaba ta wajen yin nazari a kan annabcin Littafi Mai Tsarki da suka cika. Ka karanta labaran ’yan’uwa da suka inganta rayuwarsu da taimakon Littafi Mai Tsarki don ka ƙara tabbatar wa kanka amfanin bin ƙa’idodin Littafi Mai Tsarki.*—1 Tas. 2:13. </p>
<p> 17. Me ya sa Yesu ya kasance da aminci duk da gwaji masu tsanani da ya fuskanta, kuma ta yaya za ka yi koyi da shi? </p>
<p> 17 Ka mai da hankali ga abubuwa masu kyau da Jehobah ya yi alkawarinsu. Yesu ya kasance da aminci duk da gwaji mai tsanani da ya fuskanta don ya mai da hankali ga abubuwa masu ban ‘farin cikin da aka sa a gabansa.’ (Ibran. 12:2) Bai bar abubuwan duniya su raba hankalinsa ba. (Mat. 4:8-10) Za ka iya yin koyi da Yesu ta wajen yin bimbini a kan alkawura da Jehobah ya yi maka. Za ka iya saka kanka cikin yanayin ta wajen rubuta ko kuma ka zana abubuwan da kake so ka yi muddin Jehobah ya halaka wannan muguwar duniyar. Ka rubuta sunayen mutanen da za ka so ka haɗu da su da kuma abubuwan da za ka tattauna da su sa’ad da aka ta da su daga mutuwa. Ka ɗauka cewa Allah ya yi alkawuran nan don kai ne, ba don dukan mutane ba. </p>
<p> 18. Ta yaya addu’a za ta taimaka maka ka ƙarfafa bangaskiyarka? </p>
<p> 18 Ka roƙi Allah ya sa ka ƙara kasancewa da bangaskiya. Yesu ya gaya wa almajiransa cewa su roƙi Jehobah ya ba su ruhu mai tsarki. (Luk. 11:9, 13) Yayin da kake addu’a Allah ya ba ka ruhu mai tsarki, ka roƙe shi ya sa ka ƙara kasancewa da bangaskiya. Ka ambaci waɗannan abubuwa a cikin addu’a kuma ka roƙi Allah ya taimaka maka ka sha kan duk wani hali da zai iya saka bangaskiyarka cikin haɗari, kamar ƙin gafarta wa mutane. </p>
<p> 19. Wane irin mutum ne ya kamata ka yi abota da shi? </p>
<p> 19 Ka yi tarayya da masu aminci. Yesu ya mai da hankali wajen zaɓan abokansa. Abokansa na kud da kud, wato manzanninsa sun kasance da aminci ta wajen bin dokokinsa. (Karanta Yohanna 15:14, 15.) Saboda haka, ka yi abota da waɗanda suke nuna bangaskiyarsu ta wajen yin biyayya ga Yesu. Kada ka manta cewa abokan kirki suna faɗa wa juna gaskiya, ko da hakan zai bukaci ba da ko kuma karɓan shawara.—Mis. 27:9. </p>
<p> 20. Ta yaya muke amfana idan muka taimaka wa wasu su ƙarfafa bangaskiyarsu? </p>
<p> 20 Ka taimaka wa wasu su ƙarfafa bangaskiyarsu. Yesu ya ƙarfafa bangaskiyar almajiransa ta kalamansa da kuma ayyukansa. (Mar. 11:20-24) Hakazalika, ya kamata mu bi misalinsa don idan muka ƙarfafa bangaskiyar wasu muna ƙarfafa namu. (Mis. 11:25) Sa’ad da kake koyarwa da kuma wa’azi, ka ba da hujjoji da suka nuna cewa akwai Allah da ke ƙaunarmu kuma shi ne ya sa aka rubuta Littafi Mai Tsarki ta ja-gorar ruhu mai tsarki. Ka taimaka wa ’yan’uwanka maza da mata su ƙarfafa bangaskiyarsu. Idan wani daga cikinsu ya soma shakka wataƙila ta wajen yin gunaguni don waɗanda aka naɗa, kada ka yi saurin watsi da su. Ka taimaka musu su sake ƙarfafa bangaskiyarsu cikin sanin yakamata. (Yahu. 22, 23) Idan kana makaranta kuma ana tattauna juyin halitta a aji, ka ba da hujjoji da suka nuna cewa Allah ne ya halicci abubuwa. Hakan zai iya ba ka damar bayyana bangaskiyarka ga malaminka da abokan makarantarka. </p>
<p> 21. Wane alkawari ne Jehobah ya yi wa kowannenmu game da bangaskiyarmu? </p>
<p> 21 Bitrus ya sha kan tsoro da kuma shakka da taimakon Jehobah da kuma Yesu kuma hakan ya sa shi ya zama mai bangaskiya sosai kuma ya ƙarfafa bangaskiyar wasu. Hakazalika, Jehobah yana taimaka mana mu tsaya da ƙarfi cikin imani. (Karanta 1 Bitrus 5:9, 10.) Muna bukata mu dage sosai don mu ƙarfafa bangaskiyarmu kuma idan muka yi hakan za mu sami albarka ƙwarai. </p>
<p> ^ sakin layi na 16 Alal misali, ka duba talifofin nan “Littafi Mai Tsarki Yana Gyara Rayuwar Mutane” da ke fitowa a Hasumiyar Tsaro na wa’azi. </p>
<p> https://assetsnffrgf-a.akamaihd.net/assets/m/2015683/univ/art/2015683_univ_sqr_xl.jpg </p>
<p> https://assetsnffrgf-a.akamaihd.net/assets/a/w/HA/20150915/wpub/w_HA_20150915_lg.jpg </p>
<p> https://assetsnffrgf-a.akamaihd.net/assets/a/w/HA/20150915/wpub/w_HA_20150915_lg.jpg </p>
<p> Ka Nuna Yaren Kurame KadaiYanar Gizon da ke AkwaiLittattafai da Za a Saukar Kawai </p>
</doc>
........................
